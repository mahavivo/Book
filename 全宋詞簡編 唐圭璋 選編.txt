全宋詞簡編

唐圭璋 選編


上海古籍出版社




滬新登字109號

全宋詞簡編
唐圭璋 選編
上海古籍出版社出版
（上海瑞金二路272號）

新華書店上海發行所發行 商務印書館上海印刷廠印刷
開本 850×1156 1/32 印張26.625 插頁5 字數 510,000
1993年5月第1版 1995年1月第3次印刷
印數：15.001—25.000
ISBN 7-5325-1570-2
I·810定價：25.30元




出版說明

唐詩、宋詞、元人散曲、並爲一代文藝瑰寶，雖已有《全唐詩》、《全宋詞》、《全元散曲》等彙集成集，但作品浩瀚，菁蕪雜陳，檢閱不易。爲應讀者需要，我們特就以上三種全集，分別選成簡編本出版。
《全宋詞簡編》是《全宋詞》編纂人唐圭璋先生選編的。本編收作者三一二人，選詞一六七二首，其中增補了幾首未彙入《全宋詞》的新發現的篇什。關于選錄的原則，凡例中已有說明。入選的作品，會據多種版本作了文字上的校勘，但爲節省篇幅計，未附校記。作者的生平事迹，概作簡要介紹，間或附以詞論家對其所作的總評。
爲便于檢索，我們分別就作者姓名、作品篇名製成兩種索引，附於書末。

上海古籍出版社
一九八四年十月




凡例

一、宋詞上承唐五代，下啓金元明清，作家輩出，名作如林。但其中精華與糟粕雜陳，必須分清。是編意在吸取精華，屏棄糟粕，以供鑑賞。

二、是編選詞，以富有愛國思想者爲主流，其有藝術特色，足資借鑑者，亦俱錄入。北宋如蘇軾、賀鑄等，亦間有豪情壯志之詞。南宋經過靖康之亂，仁人志士無不慷慨激昂，抒寫大量愛國詞作，其中辛棄疾尤爲特出。

三、詞中摹寫農民勞動與農村豐收景象以及表達與農民情誼的篇什，至爲可貴。此在蘇、辛詞中多有反映。若無名氏之《九張機》，寫紡織工人之辛苦，亦爲難得之作。

四、汴京爲北宋首都，臨安爲南宋首都，一時經濟富裕，文藝隨之發展。每逢歲時佳節，輒有反映民風習俗之作，如觀燈、觀潮、賞月、賞雪，尤多佳構。柳永詠杭州繁榮，有「三秋桂子，十里荷花」之句，至引起金主完顏亮南侵野心，可見影響之大。

五、祖國湖山壯麗，足以開拓胸襟；園林水木清華，足以悅性怡情。此類自然景色，宋人描繪既多且美。如「紅杏枝頭春意鬧」尙書與「雲破月來花弄影」郎中，已成為千古佳話。他如蘇軾之詠楊花，周邦彥之詠荷葉，陸游之詠梅，姜夔之詠蟋蟀，史達祖之詠燕，王沂孫之詠蟬，張炎之詠孤雁，亦均形神兼勝，寄託遙深。

六、詞人懷才不遇，累經貶謫，抒寫身世飄零、離情別緒之作，眞摯生動，感人至深。如秦觀、周邦彥、姜夔、吳文英等，各有藝術特色，爲世所景仰。至如女詞人李清照傷逝懷舊之作，尤爲淒婉動人。

七、清人金應珪謂游詞、鄙詞、謠詞爲詞中三蔽，今從其說，不錄三蔽之詞，此在黃庭堅、秦觀、周邦彥等詞中，亦往往有之，柳永尤多，是編盡行屏棄。南宋如劉過詠美人指甲、美人足，皆市井庸俗之作，亦不采錄。

八、詞有集句、賸括、歇後、嵌字、回文各體，均屬游戲筆墨，並非正途。如蘇軾以「鄭容落籍，高瑩從良」首字入詞，黃庭堅以「女邊着子、門裏挑心」影射「好悶」二字，王安石好爲集句，林正大好爲賸括，均不足取。

九、宋人說唱舞劇，多以詞組成，如鼓子詞、大曲、法曲、轉踏、賺詞等，均非單行之優秀名篇可供吟誦者，故均不錄。又如沈瀛之《醉鄉曲》、《野庵曲》及楊萬里之《歸去來兮引》俱為套曲形式，故亦不錄。至如歐陽修《采桑子》之詠潁州西湖，《漁家傲》之詠十二月民風，洪适《生查子》之詠盤洲一年景色，皆摹寫優美風景，引人入勝，故亦選及。

十、清人朱彝尊編《詞綜》，不錄壽詞，誠爲有識。是編凡祝壽及賀生日一類應酬之詞，概不收入。類書如《截江網》、《翰墨全書》、《詩淵》中多收壽詞，殊無意味。他如達官貴人逢迎獻媚統治者應制之詞，尤不足取。

十一、《宋史·樂志》所載之帝王輓詞，《高麗史·樂志》所載之歌舞劇曲，宋人筆記小說《夷堅志》、《綠窗新話》、《醉翁談錄》中所載神仙鬼怪、佳人才子之作，均屬僞造，今並不錄。

十二、是編除錄詞作及作家小傳外，並采錄古今詞人對宋詞部分作家精辟之總評。至標點則依《全宋詞》體例，即叶韻處用句號，斷句用逗號，讀用頓號。




目次

出版說明 ……………………… 一
凡例 …………………………… 一

王禹偁一首 …………………… 一
寇準二首 ……………………… 二
錢惟演一首 …………………… 三
陳堯佐一首 …………………… 四
潘閬十首 ……………………… 五
丁謂一首 ……………………… 九
林逋三首 ……………………… 一〇
夏竦一首 ……………………… 一二
聶冠卿一首 …………………… 一三
李遵勗一首 …………………… 一四
范仲淹三首 …………………… 一五
沈邈一首 ……………………… 一七
楊適一首 ……………………… 一八
柳永四十六首 ………………… 一九
張先三十首 …………………… 三九
晏殊二十九首 ………………… 四九
滕宗諒一首 …………………… 五九
張昇一首 ……………………… 六〇
石延年一首 …………………… 六一
劉潛一首 ……………………… 六二
李冠一首 ……………………… 六三
謝絳一首 ……………………… 六四

宋祁四首 ……………………… 六五
賈昌朝一首 …………………… 六七
尹洙一首 ……………………… 六八
梅堯臣一首 …………………… 六九
葉清臣一首 …………………… 七〇
吳域一首 ……………………… 七一
歐陽修七十二首 ……………… 七二
王琪十首 ……………………… 九三
陳鳳儀一首 …………………… 九七
蘇舜欽一首 …………………… 九八
韓琦三首 ……………………… 九九
沈唐四首 ……………………… 一〇一
杜安世六首 …………………… 一〇三
劉几一首 ……………………… 一〇五
元絳一首 ……………………… 一〇六
盧氏一首 ……………………… 一〇七
劉述一首 ……………………… 一〇八
李師中一首 …………………… 一〇九
司馬光一首 …………………… 一一〇
劉敞一首 ……………………… 一一一
韓縝一首 ……………………… 一一二
裴湘一首 ……………………… 一一三
王安石九首 …………………… 一一四
鄭獬一首 ……………………… 一一八
汪輔之一首 …………………… 一一九
范純仁一首 …………………… 一二〇
張才翁一首 …………………… 一二一
章楶一首 ……………………… 一二二
徐積六首 ……………………… 一二三
王安國二首 …………………… 一二五
孫洙二首 ……………………… 一二六
韋驤二首 ……………………… 一二七

圓禪師一首  …………………… 一二八
晏幾道四十三首 ……………… 一二九
王觀五首 ……………………… 一四三
張舜民一首 …………………… 一四五
魏夫人五首 …………………… 一四六
孫浩然一首 …………………… 一四八
王詵三首 ……………………… 一四九
陳愷一首 ……………………… 一五一
蘇軾一百十三首 ……………… 一五二
李之儀八首 …………………… 一九一
蘇轍三首 ……………………… 一九四
馬成一首 ……………………… 一九六
舒氏一首 ……………………… 一九七
舒亶五首 ……………………… 一九八
孔平仲一首 …………………… 二〇〇
劉涇一首 ……………………… 二〇一
黃裳四首 ……………………… 二〇二
王雱一首 ……………………… 二〇四
黃大臨二首 …………………… 二〇五
黃庭堅三十四首 ……………… 二〇六
黃叔達一首 …………………… 二一八
晁端禮二十二首 ……………… 二一九
曾肇一首 ……………………… 二二七
李元膺三首 …………………… 二二八
朱服一首 ……………………… 二三〇
時彥一首 ……………………… 二三一
廖正一一首 ……………………… 二三二
秦觀三十七首 ………………… 二三三
李甲一首 ……………………… 二四七
趙令畤五首 …………………… 二四八
賀鑄五十一首 ………………… 二五〇
仲殊六首 ……………………… 二六七

晁補之十五首 ………………… 二六九
陳師道二首 …………………… 二七五
張耒三首 ……………………… 二七六
侯蒙一首 ……………………… 二七八
周邦彥五十三首 ……………… 二七九
李鶬一首 ……………………… 三〇〇
孔夷一首 ……………………… 三〇一
阮閱一首 ……………………… 三〇二
謝逸十首 ……………………… 三〇三
夏倪一首 ……………………… 三〇七
晁冲之四首 …………………… 三〇八
蘇庠四首 ……………………… 三一〇
祖可一首 ……………………… 三一二
毛滂六首 ……………………… 三一三
劉燾一首 ……………………… 三一六
李新一首 ……………………… 三一七
沈蔚一首 ……………………… 三一八
蘇過一首 ……………………… 三一九
謝克家一首 …………………… 三二〇
會紆一首 ……………………… 三二一
秦湛一首 ……………………… 三二二
范周一首 ……………………… 三二三
徐俯三首 ……………………… 三二四
王安中一首 …………………… 三二六
葉夢得十首 …………………… 三二七
李光一首 ……………………… 三三一
劉一止一首 …………………… 三三二
汪藻二首 ……………………… 三三三
曹組三首 ……………………… 三三四
万俟詠六首 …………………… 三三六
田為三首 ……………………… 三三九
徐伸一首 ……………………… 三四一

陳克五首 ……………………… 三四二
朱敦儒三十八首 ……………… 三四四
周紫芝八首 …………………… 三五六
趙佶一首 ……………………… 三五九
李綱八首 ……………………… 三六〇
李祁三首 ……………………… 三六四
廖世美二首 …………………… 三六六
查荎一首 ……………………… 三六七
李清照十七首 ………………… 三六八
呂本中六首 …………………… 三七五
胡世將一首 …………………… 三七七
趙鼎三首 ……………………… 三七八
李邴一首 ……………………… 三八〇
向子諲五首 …………………… 三八一
韓駒一首 ……………………… 三八四
姚孝寧一首 …………………… 三八五
胡松年一首 …………………… 三八六
李持正一首 …………………… 三八七
蔣氏女一首 …………………… 三八八
洪皓七首 ……………………… 三八九
蔡伸七首 ……………………… 三九二
王灼一首 ……………………… 三九五
陳襲善一首 …………………… 三九六
潘汾一首 ……………………… 三九七
李重元一首 …………………… 三九八
聶勝瓊一首 …………………… 三九九
李彌遜二首 …………………… 四〇〇
王以寧一首 …………………… 四〇一
陳與義三首 …………………… 四〇二
張元幹四十四首 ……………… 四〇四
鄧肅三首 ……………………… 四一九
呂渭老三首 …………………… 四二一

王之道一首 …………………… 四二三
馮時行一首 …………………… 四二四
朱翌一首 ……………………… 四二五
張表臣一首 …………………… 四二六
揚无咎二首 …………………… 四二七
曹勛一首 ……………………… 四二八
趙桓一首 ……………………… 四二九
何大圭一首 …………………… 四三〇
胡銓二首 ……………………… 四三一
岳飛三首 ……………………… 四三二
邵緝一首 ……………………… 四三四
孫道絢一首 …………………… 四三五
趙構十五首 …………………… 四三六
李石三首 ……………………… 四四〇
康與之六首 …………………… 四四二
會觀一首 ……………………… 四四五
黃公度一首 …………………… 四四六
倪偁一首 ……………………… 四四七
葛立方一首 …………………… 四四八
王炎一首 ……………………… 四四九
毛开四首 ……………………… 四五〇
洪适十四首 …………………… 四五三
韓元吉六首 …………………… 四五七
朱淑眞五首 …………………… 四六〇
張掄一首 ……………………… 四六二
趙彥端一首 …………………… 四六三
太學諸生一首 ………………… 四六四
袁去華七首 …………………… 四六五
林仰一首 ……………………… 四六八
黃中輔一首 …………………… 四六九
陸淞一首 ……………………… 四七〇
向滈二首 ……………………… 四七一

曹冠二首 ……………………… 四七二
甄龍友一首 …………………… 四七三
陸游二十五首 ………………… 四七四
范成大十二首 ………………… 四八三
謝懋一首 ……………………… 四八七
沈瀛二首 ……………………… 四八八
楊萬里三首 …………………… 四八九
李泳一首 ……………………… 四九一
張孝祥三十六首 ……………… 四九二
閻蒼舒一首 …………………… 五〇四
林外一首 ……………………… 五〇五
李處全一首 …………………… 五〇六
梁安世一首 …………………… 五〇七
趙長卿一首 …………………… 五〇八
王炎一首 ……………………… 五〇九
林淳一首 ……………………… 五一〇
趙汝愚一首 …………………… 五一一
辛棄疾九十四首 ……………… 五一二
程垓七首 ……………………… 五四五
蔡戡一首 ……………………… 五四八
趙師俠一首 …………………… 五四九
陳亮十二首 …………………… 五五〇
李就一首 ……………………… 五五五
楊炎正二首 …………………… 五五六
劉褒一首 ……………………… 五五七
章良能一首 …………………… 五五八
張鎡三首 ……………………… 五五九
劉過十一首 …………………… 五六一
姜夔三十二首 ………………… 五六六
崔與之一首 …………………… 五八二
吳琚四首 ……………………… 五八三
杜旗一首 ……………………… 五八五

劉仙倫三首 …………………… 五八六
胡惠齋一首 …………………… 五八八
俞國寶一首 …………………… 五八九
程珌一首 ……………………… 五九〇
鄭城一首 ……………………… 五九一
戴復古十三首 ………………… 五九二
薛師石七首 …………………… 五九七
史達祖十六首 ………………… 五九九
高觀國四首 …………………… 六〇六
盧祖臯三首 …………………… 六〇九
徐照一首 ……………………… 六一一
劉學箕一首 …………………… 六一二
曹豳一首 ……………………… 六一三
王武子一首 …………………… 六一四
魏子敬一首 …………………… 六一五
韓淲一首 ……………………… 六一六
孫惟信一首 …………………… 六一七
程公許一首 …………………… 六一八
岳珂一首 ……………………… 六一九
吳泳二首 ……………………… 六二〇
朱藻一首 ……………………… 六二一
陳以莊一首 …………………… 六二二
黃機三首 ……………………… 六二三
嚴羽一首 ……………………… 六二五
嚴仁一首 ……………………… 六二六
張輯二首 ……………………… 六二七
葛長庚一首 …………………… 六二八
劉克莊二十四首 ……………… 六二九
馮取洽一首 …………………… 六三八
趙以夫二首 …………………… 六三九
趙希邁一首 …………………… 六四一
吳淵一首 ……………………… 六四二

李好古四首 …………………… 六四三
尹煥一首 ……………………… 六四五
王楚一首 ……………………… 六四六
王瀾一首 ……………………… 六四八
吳潛八首 ……………………… 六四九
黃孝邁一首 …………………… 六五三
周晉一首 ……………………… 六五四
李會伯四首 …………………… 六五五
方岳六首 ……………………… 六五七
蕭泰來一首 …………………… 六六〇
淮上女一首 …………………… 六六一
陸叡一首 ……………………… 六六二
許棐四首 ……………………… 六六三
陳策一首 ……………………… 六六五
吳文英三十四首 ……………… 六六六
念孟寅一首 …………………… 六八〇
潘妨一首 ……………………… 六八一
王諶七首 ……………………… 六八二
李演一首 ……………………… 六八四
張樞一首 ……………………… 六八五
家鉉翁一首 …………………… 六八六
陳郁一首 ……………………… 六八七
徐霖一首 ……………………… 六八八
張紹文一首 …………………… 六八九
楊纘一首 ……………………… 六九〇
陳人傑七首 …………………… 六九一
陳允平二首 …………………… 六九五
施岳一首 ……………………… 六九七
薛夢桂一首 …………………… 六九八
潘希白一首 …………………… 六九九
文及翁一首 …………………… 七〇〇
楊韶父一首 …………………… 七〇一

江開一首 ……………………… 七〇二
李好古一首 …………………… 七〇三
劉辰翁十五首 ………………… 七〇四
陳逢辰一首 …………………… 七一〇
周密十六首 …………………… 七一一
朱嗣發一首 …………………… 七一九
王奕一首 ……………………… 七二〇
文天祥五首 …………………… 七二一
鄧剡二首 ……………………… 七二四
汪夢斗一首 …………………… 七二六
彭元遜二首 …………………… 七二七
楊僉判一首 …………………… 七二九
蕭某一首 ……………………… 七三〇
劉壎一首 ……………………… 七三一
汪元量七首 …………………… 七三二
章麗貞一首 …………………… 七三五
王沂孫十六首 ………………… 七三六
葉李一首 ……………………… 七四三
姚雲文二首 …………………… 七四四
黎廷瑞一首 …………………… 七四六
陳紀一首 ……………………… 七四七
仇遠三首 ……………………… 七四八
醴陵士人一首 ………………… 七五〇
褚生二首 ……………………… 七五一
徐君寶妻一首 ………………… 七五三
劉氏一首 ……………………… 七五三
唐珏一首 ……………………… 七五四
羅志仁一首 …………………… 七五五
蔣捷十七首 …………………… 七五六
陳德武二首 …………………… 七六三
張炎十九首 …………………… 七六四
劉將孫一首 …………………… 七七三

徐一初一首 …………………… 七七四
鄭文妻一首 …………………… 七七五
曾允元一首 …………………… 七七六
無名氏二十九首 ……………… 七七七
索引 ……………………………



〈一〉

王禹偁

王禹偁(九五四——一〇〇一)，字元之，鉅野(今山東省巨野縣)人。九歲能文。太平興國八年(九八三)，登進士。端拱初，召試，任右拾遺。二年(九八九)，拜左司諫，知制誥、判大理寺，辨徐鉉罪，忤旨，貶商州團練副使，累遷翰林學士，坐謗訕罷爲工部郎，知滁州，改知揚州。眞宗即位，召知制誥，出知黄州，徙蕲州。咸平四年卒，年四十八。有《小畜集》。存詞一首，見《唐宋諸賢絕妙詞選》。

點絳唇 咸興
雨恨雲愁，江南依舊稱佳麗。水村漁市。一縷孤煙細。天際征鴻，遙認行如綴。平生事。此時凝睇。誰會憑闌意。

〈二〉

寇準

寇準(九六一——一〇二三)，字平仲，華州下邽(今陝西省下邽縣)人。年十九，登太平興國五年(九八〇)進士，知巴東縣。淳化五年(九九四)，參知政事。眞宗景德元年(一〇〇四)，拜同中書門下平章事，後封萊國公。乾興元年(一〇二二)，爲丁謂所構，貶雷州司戶，徙衡州司馬。天聖元年(一〇二三)卒，年六十三。有《巴東集》。

踏莎行
春色將闌，鶯聲漸老。紅英落盡青梅小。畫堂人靜雨濛濛，屏山半掩餘香臭。密約沈沈，離情杳杳。菱花塵滿慵將照。倚樓無語欲銷魂，長空黯淡連芳草。

陽關引
塞草烟光闊，渭水波聲咽。春朝雨霽輕塵歇。征鞍發。指青青楊柳，又是輕攀折。動黯然，知有後會甚時節。更盡一杯酒，歌一闋。歎人生，最難歡聚易離別。且莫辭沈醉，聽取陽關徹。念故人，千里自此共明月。

〈三〉

錢惟演

錢惟演(九六二——一〇三四)，字希聖，吳越忠懿王俶之子，從俶歸宋，爲右屯衛將軍。咸平三年(一〇〇〇)，召試，改文職，爲太僕少卿，累遷翰林學士、樞密使，罷爲鎮國軍節度觀察留后，改保大軍節度使，知河陽。入朝，加中書門下平章事。明道二年(一〇三三)，坐擅議宗廟，又與后家通婚，落平章事，以崇信軍節度使歸本鎮。景祐元年(一〇三四)卒。

木蘭花
城上風光鶯語亂。城下煙波春拍岸。綠楊芳草幾時休，淚眼愁腸先已斷。情懷漸變成衰晚。鸞鑑朱顏驚暗換。昔年多病厭芳尊，今日芳尊惟恐淺。

〈四〉

陳堯佐

陳堯佐(九六三——一〇四四)，字希元，號知餘子，閬州閬中(今四川省閬中縣)人。興拱二年(九八九)進士。歷官中書門下平章事、集賢殿大學士，以太子太師致仕。慶曆四年(一〇四四)卒，年八十二。有《陳文惠愚丘集》，《潮陽編》，今不傳。傳詞一首，見《湘山野錄》。

踏莎行
二社良辰，千家庭院。翩翩又見新來燕。鳳凰巢穩許為鄰，瀟湘煙暝來何晚。亂入紅樓，低飛綠岸。畫梁時拂歌塵散、爲誰歸去為誰來，主人恩重珠簾捲。

〈五〉

潘闐

潘闐(？——一〇〇九)，字逍遙，大名(今河北省大名縣)人。一云揚州(今江蘇省揚州市)人，或云錢塘(今浙江省杭州市)人。有詩名，賣藥京師，好友結貴近。至道元年(九九五)，賜進士及第，試國子四門助教。尋以狂妄，追還詔書。咸平初，爲滁州參軍。大中祥符二年(一〇〇九)卒。有《逍遙集》。

酒泉子
長憶錢塘，不是人寰是天上，萬家掩映翠微間。處處水潺潺。異花四季當窗放。出入分明在屏障。別來隋柳幾經秋。何日得重遊。

其二
長憶錢塘，臨水傍山三百寺，僧房攜杖偏曾遊。閒話覺忘憂。栴檀樓閣雲霞畔。鐘梵清宵徹天漢。別來遙禮祗焚香。便恐是西方。

〈六〉

其三
長憶西湖，湖上春來無限景，吳姬箇箇是神仙。競泛木蘭船。樓臺簇簇疑蓬島。野人祗合其中老。別來已是二十年。東望眼將穿。

其四
長憶西湖，盡日憑闌樓上望，三三兩兩釣雨舟。島嶼正清秋。笛聲依約蘆花裏。白鳥成行忽驚起。別來閒整釣魚竿。思入水雲寒。

其五
長憶孤山，山在湖心如黛簇，僧房四面向湖開。輕棹去還來。芰荷香噴連雲閣。閣上清聲簷下鐸。別來塵土汗人衣。空役夢魂飛。

其六
長憶西山，靈隱寺前三竺後，冷泉亭上舊曾遊。三伏似清秋。白猿時見攀高樹。長

〈七〉

嘯一聲何處去。別來幾向畫闌看。終是欠峯巒。

其七
長憶高峯，峯上塔高塵世外，昔年獨上最高層。月出見觚稜。舉頭咫尺疑天漢。星斗分明在身畔。別來無翼可飛騰。何日得重登。

其八
長憶吳山，山上森森吳相廟，廟前江水怒爲濤。千古恨猶高。寒鴉日暮鳴還聚。時有陰雲籠殿宇。別來有負謁靈祠。遙奠酒盈卮。

其九
長憶龍山，日月宮中誰得到，宮中旦暮聽潮聲。臺殿竹風清。門前歲歲生靈草。人采食之多不老。別來已白數莖頭。早晚卻重遊。

〈八〉

其十
長憶觀潮，滿郭人爭江上望，來疑滄海盡成空、萬面鼓聲中。弄濤兒向濤頭立。手把紅旗旗不溼。別來幾向夢中看。夢覺尙心寒。

〈九〉

丁謂

丁謂(九六六——一〇三七)，字公言，初字謂之，長洲(今江蘇省蘇州市)人。淳化三年(九九二)進士。天禧中，拜平章事，封晉國公。後貶崖州司戶，致仕，居光州。景祐四年(一〇三七)卒，年七十二。有《丁晉公集》四卷，不傳。有詞二首，見《唐宋諸賢絕妙詞選》。

鳳棲梧
十二層樓春色早。三殿笙歌，九陌風光好。堤柳岸花連複道。玉梯相對開蓬島。鶯囀喬林魚在藻。太液微波，綠鬬王孫草。南闕萬人瞻羽葆。後天祝聖天難老。

〈一〇〉

林逋

林逋(九六七——一〇二八)，字君復，杭州錢塘(今浙江省杭州市)人。少孤力學，初放游江淮間，歸杭，隱西湖之孤山二十年，足不及城市。眞宗聞其名，詔長史歲時勞問。天聖六年(一〇二八)卒，年六十二，賜諡和靖先生。有《林和靖先生集》。

相思令
吳山青。越山青。兩岸青山相對迎。争忍有離情。君淚盈。妾淚盈。羅帶同心結未成。江邊潮已平。

點絳唇
金谷年年，亂生春色誰為主。餘花落處。滿地和煙雨。又是離歌，一闋長亭暮。王孫去。萋萋無數。南北東西路。

〈一一〉

霜天曉角
冰清霜潔。昨夜梅花發。甚處玉龍三弄，聲搖動、枝頭月。夢絕。金獸燼。曉寒蘭燼滅。要卷珠簾清賞，且莫掃、階前雪。

〈一二〉

夏竦

夏竦(九八四——一〇五〇)，字子喬，江州德安(今江西省德安縣)人。以父死事補官。景德四年(一〇〇七)，舉賢良方正。仁宗朝，累擢知制誥，拜同中書門下平章事，判大名府，召入爲宰相，爲言者所攻，改樞密使。封英國公。皇祐二年(一〇五〇)卒，年六十七。有《夏文莊集》一百卷，不傳，《四庫全書》中有輯本。

喜遷鶯
霞散綺，月沈鉤。簾捲未央樓。夜涼河漢截天流。宮闕鎖清秋。瑤塔曙。金盤露。鳳髓香和煙霧。三千珠翠擁宸遊。水殿按涼州。

〈一三〉

聶冠卿

聶冠卿(九八八——一〇四二)，字長孺，歙州新安(今安徽歙縣)人。大中祥符五年(一〇一二)進士，以薦召試學士院，充館閣校勘，歷工部郎中，知制誥。慶曆元年(一〇四一)，拜翰林學士，二年(一〇四二)卒，年五十五。有《蕲春集》，今不傳。傳詞一首，見《能改齋漫錄》。

多麗 李良定公席上賦
想人生，美景良辰堪惜。問其間、賞心樂事，就中難是并得。況東城、鳳臺沙苑，泛晴波、淺照金碧。露洗華桐，煙霖絲柳，綠陰搖曳，蕩春一色。畫堂迥、玉簪瓊佩，高會盡詞客。清歡久、重然絳蠟，別就瑤席。有翩若輕鴻體態，暮爲行雨標格。逞朱唇、緩歌妖麗，似聽流鶯亂花隔。慢舞縈回，嬌鬟低嚲，腰肢纖細困無力。忍分散、彩雲歸後，何處更尋覓。休辭醉，明月好花，莫謾輕擲。

〈一四〉

李遵勗

李遵勗(九八八——一〇三八)，字公武，上黨(今山西省上黨縣)人。舉進士，大中祥符元年(一〇〇八)，尚太宗女隨國長公主，授左龍武將軍駙馬都尉。累遷寧國軍節度使，徙鎮國軍，知許州。寶元元年(一〇三八)卒，年五十一。有《閑宴集》，今不傳。

滴滴金
帝城五夜宴遊歇。殘燈外、看殘月。都人猶在醉鄉中，聽更漏初徹。行樂已成閒話說。如春夢、覺時節。大家同約探春行，問甚花先發。

〈一五〉

范仲淹

范仲淹(九八九——一〇五二)，字希文，蘇州吳縣(今江蘇省蘇州市)人。大中祥符八年(一〇一五)進士。西夏元昊叛，以龍圖閣直學士副夏竦經略陝西，守邊數年，西夏不敢犯境。累官樞密副使、參知政事，出爲河東陝西安撫使，改知邠州，徙鄧州、荆南、杭州、青州。皇祐四年(一〇五二)卒，年六十四。有《范文正公詩餘》一卷，收《彊村叢書》中。

蘇幕遮 懷舊
碧雲天，黄葉地。秋色連波，波上寒煙翠。山映斜陽天接水。芳草無情，更在斜陽外。黯鄉魂，追旅思。夜夜除非，好夢留人睡。明月樓高休獨倚。酒入愁腸，化作相思淚。

漁家傲 秋思
塞下秋來風景異。衡陽雁去無留意。四面邊聲連角起。千嶂裏。長煙落日孤城閉。濁酒一杯家萬里。燕然未勒歸無計。羌管悠悠霜滿地。人不寐。將軍白髮征夫淚。

〈一六〉

御街行 秋日懷舊
紛紛墮葉飄香砌。夜寂靜、寒聲碎。眞珠簾捲玉樓空，天淡銀河垂地。年年今夜，月華如練，長是人千里。愁腸已斷無由醉。酒未到、先成淚。殘燈明滅枕頭敧，諳盡孤眠滋味。都來此事，眉間心上，無計相迴避。

〈一七〉

沈邈

沈邈，字子山，信州弋陽(今江西省弋陽縣)人。舉進士，歷知眞州、福州。慶曆初，爲侍御史。出知澶州，徙河南都轉運使，知延州卒。

剔銀燈 途次南京憶營妓張溫卿
一夜隋河風勁。霜溼水天如鏡。古柳堤長，寒煙不起，波上月無流影。那堪頻聽。疏星外、離鴻相應。須信道、情多是病。酒未到、愁腸還醒。數疊蘭衾，餘香未減，甚時枕鴛重並。教伊須更。將盟誓、後約言定。

〈一八〉

楊適

楊適，字安道，慈溪(今浙江省慈溪縣)人。隱居大隱山，人稱大隱先生。嘉祐六年(一〇六一)，以薦授將仕郎，試太學助教，不赴，自署慈川逸民。卒年七十六。傳詞一首，見《寶慶四明志》。

長相思 題丈亭館
南山明。北山明。中有長亭號丈亭。沙邊供送迎。東江清。西江清。海上潮來兩岸平。行人分棹行。

〈一九〉

柳永

柳永，字耆卿，初名三變，崇安(今福建省崇安縣)人。景祐元年(一〇三四)進士，授睦州團練使推官。官至屯田員外郎，以樂章擅名，有《樂章集》。
〔宋·李之儀《姑溪題跋》〕 耆卿詞鋪敘展衍，備足無餘，較之《花間》所集，韻終不勝。
〔宋·王灼《碧鷄漫志》卷二〕 柳耆卿《樂章集》，世多愛賞該洽，序事閒暇，有首有尾，亦間出佳語，又能擇聲律諧美者用之。惟是淺近卑俗，自成一體，不知書者尤好之。予嘗以比都下富兒，雖脫村野，而聲態可憎。
〔宋·葉夢得《避暑錄話》卷三〕 柳永字耆卿，爲舉子時，多游狎邪。善爲歌辭，教坊樂工每得新腔，必求永爲辭，始行于世，于是聲傳一時。(略)余仕丹徒，嘗見一西夏歸朝官，云：「凡有井水飲處，即能歌柳詞。」言其傳之廣也。
〔宋·胡寅《酒邊詞序》〕 詞曲者，古樂府之末造也。(略)唐人爲之最工者，柳耆卿後出，掩衆製而盡其妙，好之者以爲不可復加。
〔宋·胡仔《苕溪漁隱叢話》後集卷三十九〕 《藝苑雌黄》云：柳之樂章，人多稱之，然大概非羈旅窮愁之詞，則閨門淫媟之語。若以歐陽永叔、晏叔原、蘇子瞻、黃魯直、張子野、秦少游較之，萬萬相遼。彼所以傳名者，直以言多近俗，俗子易悅故耳。

〈二〇〉

〔宋·陳振孫《直齋書錄解題》卷二十一〕 柳詞格固不高，而音律諧婉，語意妥帖，承平氣象，形容曲盡，尤工於羈旅行役。
〔清·陳廷焯《白雨齋詞話》卷一〕 耆卿詞，善於鋪敘，羈旅行役，尤屬擅長。然意境不高，思路微左，全失溫、韋忠厚之意。詞人變古，耆卿首作俑也。
〔清·周濟《介存齋論詞雜著》〕 耆卿爲世訾謷久矣，然其鋪敘委婉，言近意遠，森秀幽淡之趣在骨。耆卿樂府多，故惡濫可笑者多，使能珍重下筆，則北宋高手也。
〔清·劉熙載《藝概》卷四〕 耆卿詞，細密而妥溜，明白而家常，善於敘事，有過前人。惟綺羅香澤之態，所在多有，故覺風期未上耳。
〔清·馮煦《六十一家詞選・例言》〕 耆卿詞，曲處能直，密處能疏，奡處能平，狀難狀之景，達難達之情，而出之以自然，自是北宋巨手。然好爲俳體，詞多媒黷，有不僅如提要(指《四庫全書總目提要·樂章集提要》)所云『以俗爲病』者。《避暑錄話》謂『凡有井水飲處，即能歌柳詞。』三變之爲世詬病，亦未嘗不由於此。蓋與其千夫競聲，毋寧白雪之寡和也。
〔夏敬觀手評《樂章集》〕 耆卿詞，當分雅、俚二類。雅詞用六朝小品文賦作法，層層鋪敘，情景兼融，一筆到底，始終不懈。俚詞襲五代淫詖之風氣，開金元曲子之先聲，比於里巷歌謠，亦復自成一格。耆卿寫景無不工，造句不事雕琢。清眞(周邦彦)效之。故學清眞詞者，不可不讀柳詞。耆卿多平鋪直敘。清眞特變其法，一篇之中迴環往復，一唱三嘆。故慢詞始盛於耆卿，大成於清眞。

〈二一〉

雪梅香
景蕭索，危樓獨立面晴空。動悲秋情緒，當時宋玉應同。漁市孤煙裊寒碧，水村殘葉舞愁紅。楚天闊，浪浸斜陽，千里溶溶。臨風。想佳麗，別後愁顏，鎮斂眉峯。可惜當年，頓乖雨迹雲蹤。雅態妍姿正歡洽，落花流水忽西東。無憀恨、相思意，盡分付征鴻。

鬬百花
颯颯霜飄鴛瓦，翠幕輕寒微透，長門深鎖悄悄，滿庭秋色將晚。眼看菊蕊，重陽淚落如珠，長是淹殘粉面。鸞輅音塵遠。無限幽恨，寄情空殢紈扇。應是帝王，當初怪妾辭輦。陡頓今來，宮中第一妖嬈，卻道昭陽飛燕。

甘草子
秋暮。亂灑衰荷，顆顆眞珠雨。雨過月華生，冷徹鴛鴦浦。池上凭闌愁無侶。奈此箇、單棲情緒。卻傍金籠共鸚鵡。念粉郎言語。

〈二二〉

傾杯樂
禁漏花深，繡工日永，蕙風布暖。變韶景、都門十二，元宵三五，銀蟾光滿。連雲複道凌飛觀。聳皇居麗，嘉氣瑞煙葱蒨。翠華宵幸，是處層城閬苑。龍鳳燭、交光星漢。對咫尺龍山開羽扇。會樂府兩籍神仙，梨園四部絃管。向曉色、都人未散。盈萬井、山呼鼇抃。願歲歲，天仗裏、常瞻鳳輦。

迎新春
嶰管變青律，帝里陽和新布。晴景回輕煦。慶嘉節、當三五。列華燈、千門萬戶。徧九陌、羅綺香風微度。十里然絳樹。鼇山聳、喧天簫鼓。漸天如水，素月當午。香徑裏、絕纓擲果無數。更闌燭影花陰下，少年人、往往奇遇。太平時、朝野多歡民康阜。隨分良聚。堪對此景，争忍獨醒歸去。

曲玉管
隴首雲飛，江邊日晚，煙波滿目凭闌久。立望關河蕭索，千里清秋。忍凝眸。杳杳

〈二三〉

神京，盈盈仙子，別來錦字終難偶。斷雁無憑，冉冉飛下汀洲。思悠悠。暗想當初，有多少、幽歡佳會，豈知聚散難期，翻成雨恨雲愁。阻追遊。每登山臨水，惹起平生心事，一場消黯，永日無言，卻下層樓。
(案此詞原分二段。《詞譜》卷三十三云：「此詞前段，截然兩對，即《瑞龍吟》調所謂雙拽頭也。」今從其說。)

看花回
玉城金階舞舜干。朝野多歡。九衢三市風光麗，正萬家、急管繁絃。鳳樓臨綺陌，嘉氣非煙。雅俗熙熙物態妍。忍負芳年。笑筵歌席連昏晝，任旗亭、斗酒十千。賞心何處好，惟有尊前。

女冠子
斷雲殘雨。灑微涼、生軒戶。動清籟、蕭蕭庭樹。銀河濃淡，華星明滅，輕雲時度。莎階寂靜無覩。幽蛩切切秋吟苦。疏篁一徑，流螢幾點，飛來又去。對月臨風，空恁無眠耿耿，暗想舊日牽情處。綺羅叢裏，有人人、那回飲散，略曾諧鴛侶。因循忍便睽阻。相思不得常相聚。好天良夜，無端惹起，千愁萬緒。

〈二四〉

雨霖鈴
寒蟬淒切。對長亭晚，驟雨初歇。都門帳飲無緒，留戀處、蘭舟催發。執手相看淚眼，竟無語凝噎。念去去、千里煙波，暮靄沈沈楚天闊。多情自古傷離別。更那堪、冷落清秋節。今宵酒醒何處，楊柳岸、曉風殘月。此去經年，應是良辰、好景虛設。便縱有、千種風情，更與何人說。

定風波
竚立長堤，淡蕩晚風起。驟雨歇、極目蕭疏，寒柳萬株，掩映箭波千里。走舟車向此，人人奔名競利。念蕩子、終日驅驅，爭覺鄉關轉迢遞。何意。繡閣輕抛。錦字難逢，等閒度歲。奈泛泛旅迹，厭厭病緒，邇來黯盡，宦遊滋味。此情懷、縱寫香牋，憑誰與寄。算孟光，爭得知我，繼日添憔悴。

迷仙引
纔過笄年，初綰雲鬟，便學歌舞。席上尊前，王孫隨分相許。算等閒、酬一笑，便千金

〈二五〉

慵覷。常祗恐、容易藻華偷換，光陰虚度。已受君恩顧。好與花爲主。萬里丹霄，何妨攜手同歸去。永棄卻、煙花伴侶。免敎人見妾，朝雲暮雨。

御街行
前時小飲春庭院、悔放笙歌散。歸來中夜酒醺醺，惹起舊愁無限。雖看墜樓換馬，爭奈不是鴛鴦伴。朦朧暗想如花面。欲夢還驚斷。和衣擁被不成眠、一枕萬回千轉。惟有畫梁，新來雙燕，徹曙聞長歎。

采蓮令
月華收，雲淡霜天曙。西征客、此時情苦。翠娥執手送臨歧，軋軋開朱戶。千嬌面、盈盈竚立，無言有淚，斷腸争忍回顧。一葉蘭舟，便恁急槳凌波去。貪行色、豈知離緒。萬般方寸，但飲恨，脈脈同誰語。更回首、重城不見，寒江天外，隱隱兩三煙樹。

秋夜月
當初聚散。便喚作、無由再逢伊面。近日來、不期而會重歡宴。向尊前、閒暇裏，斂著

〈二六〉

眉兒長歎。惹起舊愁無限。盈盈淚眼。漫向我耳邊，作萬般幽怨。奈你自家心下，有事難見。待信眞箇，恁別無縈絆。不免收心，共伊長遠。

西平樂
盡日憑高目，脈脈春情緒。嘉景清明漸近，時節輕寒乍暖，天氣纔晴又雨。煙光淡蕩，妝點平蕪遠樹。黯凝竚。臺榭好、鶯燕語。正是和風麗日，幾許繁紅嫩綠，雅稱嬉遊去。奈阻隔、尋芳伴侶。秦樓鳳吹，楚館雲約，空悵望、在何處。寂寞韶華暗度。可堪向晚，村落聲聲杜宇。

鳳棲梧
竚倚危樓風細細。望極春愁，黯黯生天際。草色煙光殘照裏。無言誰會凭闌意。擬把疏狂圖一醉。對酒當歌，強樂還無味。衣帶漸寬終不悔。為伊消得人憔悴。

一寸金
井絡天開，劍嶺雲橫控西夏。地勝異、錦里風流，蠶市繁華，簇簇歌臺舞榭。雅俗多遊

〈二七〉

賞，輕裘俊、靚妝豔冶。當春晝，摸石江邊，浣花溪畔景如畫。夢應三刀，橋名萬里，中和政多暇。仗漢節、攬轡澄清、高掩武候勳業，文翁風化。台鼎須賢久，方鎮靜、又思命駕。空遺愛，兩蜀山川，異日成嘉話。

卜算子
江楓漸老，汀蕙半凋，滿目敗紅衰翠。楚客登臨，正是暮秋天氣。引疏砧、斷續殘陽裏。對晚景、傷懷念遠，新愁舊恨相繼。脈脈人千里。念兩處風情，萬重煙水。雨歇天高，望斷翠峯十二。儘無言、誰會憑高意。縱寫得、離腸萬種，奈歸雲誰寄。

浪淘沙
夢覺、透窗風一綫，寒燈吹息。那堪酒醒，又聞空階，夜雨頻滴。嗟因循、久作天涯客。負佳人、幾許盟言，便忍把、從前歡會，陡頓翻成憂戚。愁極。再三追思，洞房深處，幾度飲散歌闌，香暖鴛鴦被，豈暫時疏散，費伊心力。殢雲尤雨，有萬般千種，相憐相惜。恰到如今，天長漏永，無端自家疏隔。知何時、卻擁秦雲態，願低幃昵枕，輕輕細說與，江鄉夜夜，數寒更思憶。

〈二八〉

破陣樂
露花倒影，煙蕪蘸碧，靈沼波暖。金柳搖風樹樹，繫彩舫龍舟遙岸。千步虹橋，參差雁齒，直趨水殿。繞金堤、曼衍魚龍戲，簇嬌春羅綺，喧天絲管。霽色榮光，望中似覩，蓬萊清淺。時見。鳳輦宸遊，鸞觴禊飲，臨翠水、開鎬宴。兩兩輕舠飛畫檝，競奪錦標霞爛。罄歡娛，歌魚藻，徘徊宛轉。別有盈盈遊女，各委明珠，爭收翠羽，相將歸遠。漸覺雲海沈沈，洞天日晚。

二郎神
炎光謝。過暮雨、芳塵輕灑。乍露冷風清庭戶，爽天如水，玉鉤遙挂。應是星娥嗟久阻，敍舊約、飆輪欲駕。極目處、微雲暗度，耿耿銀河高瀉。閒雅。須知此景，古今無價。運巧思、穿針樓上女，擡粉面、雲鬟相亞。鈿合金釵私語處，算誰在、回廊影下。願天上人間，占得歡娛，年年今夜。

醉蓬萊

〈二九〉

漸亭皋葉下，隴首雲飛，素秋新霽。華闕中天，鎖葱葱佳氣。嫩菊黃深，拒霜紅淺，近寶階香砌。玉宇無塵，金莖有露，碧水如天。正値昇平，萬幾多暇，夜色澄鮮，漏聲迢遞。南極星中，有老人呈瑞。此際宸遊，鳳輦何處，度管絃清脆。太液波翻，披香簾捲，月明風細。

定風波
自春來、慘綠愁紅，芳心是事可可。日上花梢，鶯穿柳帶，猶壓香衾臥。暖酥消，膩雲嚲。終日厭厭倦梳裹。無那。恨薄情一去，音書無箇。早知恁麼。悔當初、不把雕鞍鎖。向雞窗、只與蠻牋象管，拘束敎吟課。鎮相隨，莫抛躲。針綫閒拈伴伊坐。和我。免使年少，光陰虛過。

訴衷情近
雨晴氣爽，竚立江樓望處。澄明遠水生光，重疊暮山聳翠。遙認斷橋幽徑，隱隱漁村，向晚孤煙起。殘陽裏。脈脈朱闌靜倚。黯然情緒，未飲先如醉。愁無際。暮雲過了，秋光老盡，故人千里。竟日空凝睇。

〈三〇〉

少年游
長安古道馬遲遲。高柳亂蟬棲。夕陽島外，秋風原上，目斷四天垂。歸雲一去無蹤迹，何處是前期。狎興生疏，酒徒蕭索，不似去年時。

又
層波瀲灧遠山横。一笑一傾城。酒容紅嫩，歌喉清麗，百媚坐中生。牆頭馬上初相見，不準擬、恁多情。昨夜杯闌，洞房深處，特地快逢迎。

戚氏
晚秋天。一霎微雨灑庭軒。檻菊蕭疏，井梧零亂惹殘煙。淒然。望江關。飛雲黯淡夕陽間。當時宋玉悲感，向此臨水與登山。遠道迢遞，行人淒楚，倦聽隴水潺湲。正蟬吟敗葉，蛩響衰草，相應喧喧。孤館度日如年。風露漸變，悄悄至更闌。長天淨，絳河清淺，皓月嬋娟。思綿綿。夜永對景，那堪屈指，暗想從前。未名未祿，綺陌紅樓，往往經歲遷延。帝里風光好，當年少日，暮宴朝歡。況有狂朋怪侶，遇當歌、對酒競留連。別來迅

〈三一〉

景如梭，舊遊似夢，煙水程何限。念利名，憔悴長縈絆。追往事、空慘愁顏。漏箭移、稍覺輕寒。漸嗚咽、畫角數聲殘。對閒窗畔，停燈向曉，抱影無眠。

引駕行
虹收殘雨。蟬嘶敗柳長堤暮。背都門、動消黯，西風片帆輕舉。愁覩。泛畫鷁翩翩，靈鼉隱隱下前浦。忍回首、佳人漸遠，想高城、隔煙樹。幾許。秦樓永晝，謝閣連宵奇遇。算贈笑千金，酬歌百琲，盡成輕負。南顧。念吳邦越國，風煙蕭索在何處。獨自箇、千山萬水，指天涯去。

夜半樂
凍雲黯淡天氣，扁舟一葉，乘興離江渚。渡萬壑千巖，越溪深處。怒濤漸息，樵風乍起，更聞商旅相呼，片帆高舉。泛畫鷁、翩翩過南浦。望中酒旆閃閃，一簇煙村，數行霜樹。殘日下、漁人鳴榔歸去。敗荷零落，衰楊掩映，岸邊兩兩三三，浣沙遊女。避行客、含羞笑相語。到此因念，繡閣輕抛，浪萍難駐。歎後約丁寧竟何據。慘離懷，空恨歲晚歸期阻。凝淚眼、杳杳神京路。斷鴻聲遠長天暮。

〈三二〉

過澗歇近
淮楚。曠望極，千里火雲燒空，盡日西郊無雨。厭行旅。數幅輕帆旋落，艤棹蒹葭浦。避畏景，兩兩舟人夜深語。此際爭可，便恁奔名競利去。九衢塵裏，衣冠冒炎暑。回首江鄉，月觀風亭，水邊石上，幸有散髮披襟處。

望海潮
東南形勝，三吳都會，錢塘自古繁華。煙柳畫橋，風簾翠幕，參差十萬人家。雲樹繞堤沙。怒濤卷霜雪，天塹無涯。市列珠璣，戶盈羅綺競豪奢。重湖疊巘清嘉。有三秋桂子，十里荷花。羌管弄晴，菱歌泛夜，嬉嬉釣叟蓮娃。千騎擁高牙。乘醉聽簫鼓，吟賞煙霞。異日圖將好景，歸去鳳池誇。

玉蝴蝶
望處雨收雲斷，凭闌悄悄，目送秋光。晚景蕭疏，堪動宋玉悲涼。水風輕、蘋花漸老，月露冷、梧葉飄黃。遣情傷。故人何在，煙水茫茫。難忘。文期酒會，幾孤風月，屢變星

〈三三〉

霜。海闊山遙，未知何處是瀟湘。念雙燕、難憑遠信，指暮天、空識歸航。黯相望。斷鴻聲裏，立盡斜陽。

滿江紅
暮雨初收，長川靜、征帆夜落。臨島嶼、蓼煙疏淡，葦風蕭索。幾許漁人飛短艇，盡載燈火歸村落。遣行客、當此念回程，傷漂泊。桐江好，煙漠漠。波似染，山如削。繞嚴陵灘畔，鷺飛魚躍。遊宦區區成底事，平生況有雲泉約。歸去來、一曲仲宣吟，從軍樂。

又
萬恨千愁，將年少、衷腸牽繫。殘夢斷、酒醒孤館，夜長無味。可惜許枕前多少意，到如今兩總無終始。獨自箇、贏得不成眠，成憔悴。添傷感，將何計。空只恁、厭厭地。無人處思量，幾度垂淚。不會得都來些子事，甚恁底死難拚棄。待到頭、終久問伊看，如何是。

望遠行

〈三四〉

長空降瑞，寒風翦，淅淅瑤花初下。亂飄僧舍，密灑歌樓，迤邐漸迷鴛瓦。好是漁人，披得一蓑歸去，江上晚來堪畫。滿長安，高卻旗亭酒價。幽雅。乘興最宜訪戴，泛小棹、越溪瀟灑。皓鶴奪鮮，白鷳失素，千里廣鋪寒野。須信幽蘭歌斷，彤雲收盡，別有瑤臺瓊榭。放一輪明月，交光清夜。

佳人醉
暮景蕭蕭雨霽。雲淡天高風細。正月華如水。金波銀漢，瀲灧無際。冷浸書帷夢斷，卻披衣重起。臨軒砌。素光遙指。因念翠蛾，杳隔音塵何處，相望同千里。儘凝睇。厭厭無寐。漸曉雕闌獨倚。

雙聲子
晚天蕭索，斷蓬蹤迹，乘興蘭棹東遊。三吳風景，姑蘇臺榭，牢落暮靄初收。夫差舊國，香徑沒、徒有荒丘。繁華處，悄無覩，惟聞麋鹿呦呦。想當年、空運籌決戰，圖王取霸無休。江山如畫，雲濤煙浪，翻輸范蠡扁舟。驗前經舊史，嗟漫載、當日風流。斜陽暮草茫茫，盡成萬古遺愁。

〈三五〉

八聲甘州
對瀟瀟、暮雨灑江天，一番洗清秋。漸霜風淒慘，關河冷落，殘照當樓。是處紅衰翠減，苒苒物華休。惟有長江水，無語東流。不忍登高臨遠，望故鄉渺邈，歸思難收。歎年來蹤迹，何事苦淹留。想佳人、妝樓顒望，誤幾回、天際識歸舟。爭知我、倚闌干處，正恁凝愁。

竹馬子
登孤壘荒涼，危亭曠望，靜臨煙渚。對雌霓挂雨，雄風拂檻，微收煩暑。漸覺一葉驚秋，殘蟬噪晚，素商時序。覽景想前歡，指神京，非霧非煙深處。向此成追感，新愁易積，故人難聚。憑高盡日凝竚。赢得消魂無語。極目霽靄霏微，瞑鴉零亂，蕭索江城暮。南樓畫角，又送殘陽去。

迷神引
一葉扁舟輕帆卷。暫泊楚江南岸。孤城暮角，引胡笳怨。水茫茫，平沙雁、旋驚散。煙

〈三六〉

斂寒林簇，畫屏展。天際遙山小，黛眉淺。舊賞輕抛，到此成遊宦。覺客程勞，年光晚。異鄉風物，忍蕭索、當愁眼。帝城賒，秦樓阻，旅魂亂。芳草連空闊，殘照滿。佳人無消息，斷雲遠。

木蘭花慢
拆桐花爛漫，乍疏雨、洗清明。正豔杏燒林，缃桃繡野，芳景如屏。傾城。盡尋勝去，驟雕鞍紺幰出郊坰。風暖繁絃脆管，萬家競奏新聲。盈盈。鬬草踏青。人豔冶、遞逢迎。向路傍往往，遺簪墮珥，珠翠縱橫。歡情。對佳麗地，信金罍罄竭玉山傾。拚卻明朝永日，畫堂一枕春酲。

臨江仙引
渡口、向晚，乘瘦馬、陟平岡。西郊又送秋光。對暮山橫翠，襯殘葉飄黃。憑高念遠，素景楚天，無處不淒涼。香閨別來無信息，雲愁雨恨難忘。指帝城歸路，但煙水茫茫。凝情望斷淚眼，盡日獨立斜陽。

〈三七〉

憶帝京
薄衾小枕天氣。乍覺別離滋味。展轉數寒更，起了還重睡。畢竟不成眠，一夜長如歲。也擬待、卻回征轡。又爭奈、已成行計。萬種思量，多方開解，只恁寂寞厭厭地。繫我一生心，負你千行淚。

安公子
遠岸收殘雨。雨殘稍覺江天暮。拾翠汀洲人寂靜，立雙雙鷗鷺。望幾點、漁燈隱映蒹葭浦。停畫橈，兩兩舟人語。道去程今夜，遙指前村煙樹。遊宦成羇旅。短檣吟倚閒凝竚。萬水千山迷遠近，想鄉關何處。自別後、風亭月榭孤歡聚。剛斷腸、惹得離情苦。聽杜宇聲聲，勸人不如歸去。

傾杯
鶩落霜洲，雁横煙渚，分明畫出秋色。暮雨乍歇。小檝夜泊，宿葦村山驛。何人月下臨風處，起一聲羌笛。離愁萬緒，聞岸草、切切蛩吟如織。爲憶。芳容別後，水遙山遠，

〈三八〉

何計憑鱗翼。想繡閣深沉，爭知憔悴損、天涯行客。楚峽雲歸，高陽人散，寂寞狂蹤迹。望京國。空目斷、遠峯凝碧。

鶴沖天
黃金榜上。偶失龍頭望。明代暫遺賢，如何向。未遂風雲便，爭不恣狂蕩。何須論得喪。才子詞人，自是白衣卿相。煙花巷陌，依約丹青屏障。幸有意中人，堪尋訪。且恁偎紅倚翠、風流事、平生暢。青春都一餉。忍把浮名，換了淺斟低唱。

〈三九〉

張先

張先(九九〇——一〇七八)，字子野，湖州(今浙江省吳興縣)人。天聖八年(一〇三〇)進士，知吳江縣，晏殊尹京兆，辟爲通判，歷知渝州、虢州，仕至都官郎中。元豐元年(一〇七八)卒，年八十九，有《安陸集》。
〔宋·吳曾《能改齋漫錄》卷十六引晁補之語〕 張子野與耆卿齊名，而時以子野不及耆卿，然子野韻高，是耆卿所乏處。
〔清·周濟《宋四家詞選》〕 子野清出處、生脆處，味極雋永，只是偏才，無大起落。
〔清·陳廷焯《白雨齋詞話》卷一〕 張子野詞，古今一大轉移也。前此則爲晏、歐，爲溫、韋，體段雖具，聲色未開，後此則爲秦、柳，爲蘇、辛，爲美成、白石，發揚蹈厲，氣局一新，而古意漸失。子野適得其中，有含蓄處，亦有發越處；但含蓄不似溫、韋，發越亦不似豪蘇、膩柳。規模雖隘，氣格却近古。自子野後，一千年來，溫、韋之風不作矣！益令我思子野不置。

醉垂鞭
雙蝶繡羅裙。東池宴。初相見。朱粉不深勻。閒花淡淡春。細看諸處好。人人道。

〈四〇〉

柳腰身。昨日亂山昏。來時衣上雲。

菩薩蠻
夜深不至春蟾見。令人更更情飛亂。翠幕動風亭。時疑響屧聲。花香聞水樹。幾誤飄衣麝。不忍下朱扉。遶廊重待伊。

踏莎行
衾鳳猶溫，籠鸚尚睡。宿妝稀淡眉成字。映花避月上行廊，珠裙褶褶輕垂地。翠幕成波，新荷貼水。紛紛煙柳低還起。重牆繞院更重門，春風無路通深意。

山亭宴慢 有美堂贈彥猷主人
宴亭永晝喧簫鼓。倚青空、畫闌紅柱。玉瑩紫微人，藹和氣、春融日煦。故宮池館更樓臺，約風月、今宵何處。湖水動鮮衣，競拾翠、湖邊路。落花蕩漾愁空樹。曉山靜、數聲杜宇。天意送芳菲，正黯淡、疏煙逗雨。新歡寧似舊歡長，此會散、幾時還聚。試爲挹飛雲，問解寄、相思否。

〈四一〉

謝池春慢 玉仙觀道中逢謝媚卿
繚牆重院，時聞有、啼鶯到。繡被掩餘寒，畫幕明新曉。朱檻連空闊，飛絮無多少。徑莎平，池水渺。日長風靜，花影閒相照。塵香拂馬，逢謝女、城南道。秀豔過施粉，多媚生輕笑。鬬色鮮衣薄，碾玉雙蟬小。歡難偶，春過了。琵琶流怨，都入相思調。

江南柳
隋堤遠，波急路塵輕。今古柳橋多送別，見人分袂亦愁生。何況自關情。斜照後，新月上西城。城上樓高重倚望，願身能似月亭亭、千里伴君行。

八寶裝
錦屏羅幌初睡起。花陰轉、重門閉。正不寒不暖，和風細雨，困人天氣。此時無限傷春意。憑誰訴、厭厭地。這淺情薄倖，千山萬水，也須來裏。

蝶戀花

〈四二〉

移得綠楊栽後院。學舞宮腰，二月青猶短。不比灞陵多送遠。殘絲亂絮東西岸。幾葉小眉寒不展。莫唱陽關，眞箇腸先斷。分付與春休細看。條條盡是離人怨。

惜瓊花
汀蘋白。苕水碧。每逢花駐樂，隨處歡席。別時攜手看春色。螢火而今，飛破秋夕。早河流，如帶窄。任身輕似葉，何計歸得。斷雲孤鶩青山極。樓上徘徊，無盡相憶。

菩薩蠻
憶郎還上層樓曲。樓前芳草年年綠。綠似去時袍。回頭風袖飄。郎袍應已舊。顏色非長久。惜恐鏡中春。不如花草新。

一叢花令
傷高懷遠幾時窮。無物似情濃。離愁正引千絲亂，更東陌、飛絮濛濛、嘶騎漸遙，征塵不斷，何處認郎蹤。雙鴛池沼水溶溶。南北小橈通。梯橫畫閣黃昏後，又還是、斜月簾櫳。沈恨細思，不如桃杏、猶解嫁東風。

〈四三〉

虞美人 述古移南郡
恩如明月家家到。無處無清照。一帆秋色共雲遙。眼力不知人遠、上江橋。願君書札來雙鯉。古汴東流水。宋王臺畔楚宮西。正是節趣歸路、近沙堤。

卜算子慢
溪山別意，煙樹去程，日落采蘋春晚。欲上征鞍，更掩翠簾相眄。惜彎彎淺黛長長眼。奈畫閣歡游，也學狂花亂絮輕散。水影橫池館。對靜夜無人，月高雲遠。一餉凝思，兩袖淚痕還滿。恨私書、又逐東風斷。縱西北層樓萬尺，望重城那見。

更漏子
錦筵紅，羅幕翠。侍宴美人姝麗。十五六，解憐才。勸人深酒杯。黛眉長，檀口小。耳畔向人輕道。柳陰曲，是兒家。門前紅杏花。

南歌子

〈四四〉

蟬抱高高柳，蓮開淺淺波。倚風疏葉下庭柯。況是不寒不暖、正清和。浮世歡會少，勞生怨別多。相逢休惜醉顏酡。賴有西園明月、照笙歌。

蝶戀花
綠水波平花爛漫。照影紅妝，步轉垂楊岸。別後深情將為斷。相逢添得人留戀。絮軟絲輕無繫絆。煙惹風迎，併入春心亂。和淚語嬌聲又顫。行行儘遠猶回面。

減字木蘭花
垂螺近額。走上紅裀初趁拍。只恐輕飛。擬倩游絲惹住伊。文鴛繡履。去似楊花塵不起。舞徹伊州。頭上宮花顫未休。

醉落魄
雲輕柳弱。內家髻要新梳掠。生香眞色人難學。橫管孤吹，月淡天垂幕。朱脣淺破桃花萼，倚樓誰在闌干角。夜寒手冷羅衣薄。聲入霜林。簌簌驚梅落。

〈四五〉

天仙子 時爲嘉禾小倅，以病眠不赴府會
水調數聲持酒聽。午醉醒來愁未醒。送春春去幾時回，臨晚鏡。傷流景。往事後期空記省。沙上並禽池上暝。雲破月來花弄影。重重簾幕密遮燈，風不定。人初靜。明日落紅應滿徑。

菩薩蠻
玉人又是忽忽去。馬蹄何處垂楊路。殘日倚樓時。斷魂郎未知。闌干移倚徧。薄倖教人怨。明月卻多情。隨人處處行。

千秋歲
數聲鶗鴂。又報芳菲歇。惜春更把殘紅折。雨輕風色暴，梅子青時節。永豐柳，無人盡日飛花雪。莫把么絃撥。怨極絃能說。天不老、情難絕。心似雙絲網，中有千千結。夜過也，東窗未白凝殘月。

〈四六〉

漁家傲 和程公闢贈別
巴子城頭青草暮。巴山重疊相逢處。燕子占巢花脫樹。杯且舉。瞿塘水闊舟難渡。天外吳門清霅路。君家正在吳門住。贈我柳枝情幾許。春滿縷。爲君將入江南去。

木蘭花 和孫公素別安陸
相離徒有相逢夢。門外馬蹄塵已動。怨歌留待醉時聽，遠目不堪空際送。今宵風月知誰共。聲咽琵琶槽上鳳。人生無物比多情，江水不深山不重。

又 乙卯吳興寒食
龍頭舴艋吳兒競。筍柱秋千游女並。芳洲拾翠暮忘歸，秀野踏青來不定。行雲去後遙山暝。已放笙歌池院靜。中庭月色正清明，無數楊花過無影。

繫裙腰

〈四七〉

惜霜蟾照夜雲天。朦朧影，畫勾闌。人情縱似長情月，算一年年。又能得、幾番圓。欲寄西江題葉字，流不到、五亭前。東池始有荷新綠，尚小如錢。問何日藕，幾時蓮。

畫堂春
外潮蓮子長參差。霽山青處鷗飛。水天溶漾畫橈遲。人影鑑中移。桃葉淺聲雙唱，杏紅深色輕衣。水荷障面避斜暉。分得翠陰歸。

浣溪沙
樓倚春江百尺高。煙中還未見歸橈。幾時期信似江潮。花片片飛風弄蝶，柳陰陰下水平橋。日長才過又今宵。

行香子
舞雪歌雲。閒淡妝勻。藍溪水、深染輕裙。酒香醺臉，粉色生春。更巧談話，美情性，好精神。江空無畔，凌波何處，月橋邊、青柳朱門。斷鐘殘角，又送黄昏。奈心中事，眼中淚，意中人。

〈四八〉

靑門引 春思
乍暖還輕冷。風雨晚來方定。庭軒寂寞近清明，殘花中酒，又是去年病。樓頭畫角風吹醒。入夜重門靜。那堪更被明月，隔牆送過秋千影。

碧牡丹 晏同叔出姬
步帳搖紅綺。曉月墮，沈煙砌。緩板香檀，唱徹伊家新製。怨入眉頭，斂黛峯橫翠。芭蕉寒，雨聲碎。鏡華翳。閒照孤鸞戲。思量去時容易。鈿盒瑤釵，至今冷落輕棄。望極藍橋，但暮雲千里。幾重山，幾重水。

〈四九〉

晏殊

晏殊(九九一——一〇五五)，字同叔，撫州臨川(今江西省臨川縣)人。景德二年(一〇〇五)以神童召試，賜同進士出身。累擢知制誥、翰林學士。慶曆二年(一〇四二)，拜同中書門下平章事兼樞密使，出知陳州、許州，永興軍，徙知河南兼西京留守，封臨淄公。以疾歸京師，留侍經筵。至和二年(一〇五五)卒，年六十五。有《珠玉詞》一卷。
〔宋·李之儀《姑溪題跋》〕 晏元獻、歐陽文忠公、宋景文，以其餘力游戲，而風流閒雅，超出意表，諦味研究，字字有據。而其妙見於卒章，語盡而意不盡，意盡而情不盡，豈平常可髣髴哉？
〔宋·劉攽《貢父詩話》〕 元獻尤喜馮延巳歌辭，其所自作，亦不減延巳樂府。
〔宋·王灼《碧鷄漫志》卷二〕 晏元獻、歐陽文忠公長短句風流蘊藉，一時莫及，而溫潤秀潔，亦無其比。
〔清·紀昀《四庫全書提要·珠玉詞提要》〕 殊賦性剛峻，而詞語特婉麗。
〔清·劉熙載《藝概》卷四〕 馮延巳詞，晏同叔得其俊，歐陽永叔得其深。
〔清·陳廷焯《白雨齋詞話》卷一〕 北宋詞，沿五代之舊，古意漸遠。晏、歐著名一時，然並無甚強人意處；即以豔體論，亦非高境。晏、歌詞、雅近正中(馮延巳)，然貌合神離，所失甚遠。

〈五一〉

息畫簾垂。且留雙淚說相思。

小閣重簾有燕過。晚花紅片落庭莎。曲闌干影入涼波。一霎好風生翠幕，幾回疏雨滴圓荷。酒醒人散得愁多。

宿酒纔醒厭玉卮。水沈香冷懶熏衣。早梅先綻日邊枝。寒雪寂寥初散後，春風悠颺欲來時。小屏閒放畫簾垂。

一向年光有限身。等閒離別易銷魂。酒筵歌席莫辭頻。滿目山河空念遠，落花風雨更傷春。不如憐取眼前人。

〈五二〉

玉椀冰寒滴露華。粉融香雪透輕紗。晚來妝面勝荷花。鬢嚲欲迎眉際月，酒紅初上臉邊霞。一場春夢日西斜。

鵲踏枝
檻菊愁煙蘭泣露。羅幕輕寒，燕子雙飛去。明月不黯離恨苦。斜光到曉穿朱戶。昨夜西風凋碧樹。獨上高樓，望盡天涯路。欲寄彩箋兼尺素。山長水闊知何處。

清平樂
春花秋草。只是催人老。總把千山眉黛掃。未抵別愁多少。勸君綠酒金盃。莫嫌絲管聲催。兔走鳥飛不住，人生幾度三臺。

金風細細。葉葉梧桐墜。綠酒初嘗人易醉。一枕小窗濃睡。紫薇朱槿花殘。斜陽卻照闌干。雙燕欲歸時節，銀屏昨夜微寒。

〈五三〉

紅牋小字。說盡平生意。鴻雁在雲魚在水。惆悵此情難寄。斜陽獨倚西樓。遙山恰對簾鉤。人面不知何處，綠波依舊東流。

木蘭花
燕鴻過後鶯歸去。細算浮生千萬緒。長於春夢幾多時，散似秋雲無覓處。聞琴解佩神仙侶。挽斷羅衣留不住。勸君莫作獨醒人，爛醉花間應有數。

池塘水綠風微暖。記得玉眞初見面。重頭歌韻響錚琮，入破舞腰紅亂旋。玉鉤闌下香階畔。醉後不知斜日晚。當時共我賞花人，點檢如今無一半。

玉樓朱閣橫金鎖。寒食清明春欲破。窗間斜月兩眉愁，簾外落花雙淚墮。朝雲聚散。

〈五四〉

散眞無那。百歲相看能幾箇。別來將爲不牽情，萬轉千回思想過。

訴衷情
東風楊柳欲青青。煙淡雨初晴。惱他香閣濃睡，撩亂有啼鶯。眉葉細，舞腰輕。宿妝成。一春芳意，三月和風，牽繫人情。

芙蓉金菊鬬馨香。天氣欲重陽。遠村秋色如畫，紅樹間疏黃。流水淡，碧天長。路茫茫。憑高目斷，鴻雁來時，無限思量。

殢人嬌
二月春風，正是楊花滿路。那堪更、別離情緒。羅巾掩淚，任粉痕霑汗。爭奈向、千留萬留不住。玉酒頻傾，宿眉愁聚。空腸斷、寶箏絃柱。人間後會，又不知何處。魂夢裏、也須時時飛去。

〈五五〉

踏莎行
細草愁煙，幽花怯露。凭闌總是銷魂處。日高深院靜無人，時時海燕雙飛去。帶緩羅衣，香殘蕙炷。天長不禁迢迢路。垂楊只解惹春風，何曾繫得行人住。

祖席離歌，長亭別宴。香塵已隔猶迴面。居人匹馬映林嘶，行人去棹依波轉。畫閣魂銷，高樓目斷。斜陽只送平波遠。無窮無盡是離愁，天涯地角尋思徧。

小徑紅稀，芳郊綠徧。高臺樹色陰陰見。春風不解禁楊花，濛濛亂撲行人面。翠葉藏鶯，朱簾隔燕，爐香靜逐遊絲轉。一場愁夢酒醒時，斜陽卻照深深院。

蝶戀花
簾幕風輕雙語燕。午醉醒來，柳絮飛撩亂。心事一春猶未見。餘花落盡青苔院。

〈五六〉

百尺朱樓閒倚徧。薄雨濃雲，抵死遮人面。消息未知歸早晚。斜陽只送平波遠。

相思兒令
昨日探春消息，湖上綠波平。無奈繞堤芳草，還向舊痕生。有酒且醉瑤觥。更何妨、檀板新聲。誰教楊柳千絲，就中牽繫人情。

滴滴金
梅花漏泄春消息。柳絲長、草芽碧。不覺星霜鬢邊白。念時光堪惜。蘭堂把酒留嘉客。對離筵，駐行色。千里音塵便疏隔。合有人相憶。

採桑子
時光只解催人老，不信多情。長恨離亭。淚滴春衫酒易醒。梧桐昨夜西風急，淡月朧明。好夢頻驚。何處高樓雁一聲。

踏莎行

〈五七〉

撼庭秋
碧海無波，瑤臺有路。思量便合雙飛去。當時輕別意中人，山長水遠知何處。綺席凝塵，香閨掩霧。紅牋小字憑誰附。高樓目盡欲黃昏，梧桐葉上蕭蕭雨。

別來音信千里。恨此情難寄。碧紗秋月，梧桐夜雨，幾回無寐。樓高目斷，天遙雲暗，只堪憔悴。念蘭堂紅燭，心長焰短，向人垂淚。

山亭柳 贈歌者
家住西秦。賭博藝隨身。花柳上、鬬尖新。偶學念奴聲調，有時高遏行雲。蜀錦纏頭無數，不負辛勤。數年來往咸京道，殘盃冷炙謾消魂。衷腸事、託何人。若有知音見採，不辭徧唱陽春。一曲當筵落淚，重掩羅巾。

破陣子 春景
燕子來時新社，梨花落後清明。池上碧苔三四點，葉底黃鸝一兩聲。日長飛絮輕。巧笑東鄰女伴，采桑徑裏逢迎。疑怪昨宵春夢好，原是今朝鬬草贏。笑從雙臉生。

〈五八〉

玉樓春 春恨
綠楊芳草長亭路。年少抛人容易去。樓頭殘夢五更鐘，花底離情三月雨。無情不似多情苦。一寸還成千萬縷。天涯地角有窮時，只有相思無盡處。

〈五九〉

滕宗諒

滕宗諒（九九一——一〇四七），字子京，河南（今河南省洛陽市）人，大中祥符八年（一〇一五）進士，以泰州軍事推官召試學士院，改大理寺丞。累遷至天章閣待制，歷知湖州、慶州、虢州、岳州、蘇州。慶曆七年（一〇四七）卒。傳詞一首，見《能改齋漫錄》。

臨江仙
湖水連天天連水，秋來分外澄清。君山自是小蓬瀛。氣蒸雲夢澤，波撼岳陽城。帝子有靈能鼓瑟，淒然依舊傷情。微聞蘭芷動芳馨。曲終人不見，江上數峯青。

〈六〇〉

張昪

張昪（九九二——一〇七七），字杲卿，韓城（今河北固安）人。大中祥符八年（一〇一五）進士，累官參知政事、樞密使，與韓琦决策立英宗，未幾，以太子太師致仕。熙寧十年（一〇七七）卒，年八十六。

案：《宋史列傳》作張昇，然《宋史·仁宗紀》、及《宰輔表》、王偁《東都事略》、司馬光《涑水紀聞》及王珪、胡宿、歐陽修、王安石、蘇轍等人文集中所載與張昪制書均作張昪，從之。

滿江紅
無利無名，無榮無辱，無煩無惱。夜燈前、獨歌獨酌，獨吟獨笑。況值羣山初雪滿，又兼明月交光好。便假饒、百歲擬如何，從他老。知富貴，誰能保。知功業，何時了。算簞瓢金玉，所爭多少。一瞬光陰何足道，但思行樂常不早。待春來、攜酒殢東風，眠芳草。

〈六一〉

石延年

石延年（九九四——一〇四一），字曼卿，一字安仁。其先幽州人，家宋城（今河南商丘）。眞宗錄三舉進士，爲三班奉職。明道元年（一〇三二），以大理評事召試，授館閣校勘。歷太子中允、同判登聞鼓院。景祐二年（一〇三五），落校勘，同判差遣。慶曆五年（一〇四一）卒，年四十八。存詞二首。

燕歸梁 春愁
芳草年年惹恨幽。想前事悠悠。傷春傷別幾時休。算從古、爲風流。春山總把，深勻翠黛，千疊在眉頭。不知供得幾多愁。更斜日、凭危樓。

〈六二〉

劉潛

劉潛，字仲方，曹州定陶（今山東省定陶縣）人。舉進士，爲淄州軍事推官，嘗知蓬萊縣，與石延年、李冠爲友。

水調歌頭
落日塞垣路，風勁戛貂裘。翩翩數騎閒獵，深入黑山頭。極目平沙千里，惟見琱弓白羽，鐵面駭驊騮。隱隱望靑冢，特地起閒愁。漢天子，方鼎盛，四百州。玉顏皓齒，深鎖三十六宮秋。堂有經綸賢相，邊有縱橫謀將，不作翠娥羞。戎虜和樂也，聖主永無憂。

〈六三〉

李冠

冠字世英，歷城（今山東省濟南市）人。累舉進士不第，得同三禮出身，調乾寧主簿，有《東皐集》，不傳。

六州歌頭
秦亡草昧，劉項起吞并。鞭寰宇，驅龍虎，掃機槍，斬長鯨。血染中原戰，視餘耳，皆鷹犬，平禍亂，歸炎漢，勢奔傾。兵散月明。風急旌旗亂，刁斗三更。共虞姬相對，泣聽楚歌聲。玉帳魂驚。淚盈盈。念花無主，凝愁苦，揮雪刃，掩泉扃。時不利，騅不逝，困陰陵。叱追兵。嗚喑摧天地，望歸路，忍偷生。功蓋世，何處見遺靈。江靜水寒煙冷，波紋細、古木凋零。遣行人到此，追念益傷情。勝負難憑。

〈六四〉

謝絳

謝絳（九九五——一〇三九），字希深，富陽（今浙江省富陽縣）人，以父濤蔭，試秘書省校書郎，復登大中祥符八年（一〇一五）進士，知汝陰縣，遷光祿寺丞，召試，擢秘書校理，歷官至朝散大夫，行尙書兵部員外郎，知制誥，出知鄧州。寶元二年（一〇三九）卒，年四十五。

夜行船 別情
昨夜佳期初共。鬢雲低、翠翹金鳳。尊前和笑不成歌，意偷轉、眼波微送。草草不容成楚夢。漸寒深、翠簾霜重。相看送到斷腸時，月西斜、畫樓鐘動。

〈六五〉

宋祁

宋祁（九九八——一〇六一），字子京，安州安陸（今湖北省安陸縣）人，徙開封之雍邱（今河南杞縣）。天聖二年（一〇二四），與兄庠同舉進士，累遷龍圖閣學士、史館修撰，修《唐書》，十餘年間，出入内外，恆以史稿自隨。後遷左丞，進工部尚書，拜翰林學士承旨。嘉祐六年（一〇六一）卒，年六十四。有《景文集》自永樂大典輯出。

〔清·劉熙載《藝概》卷四〕宋子京詞是宋初體，張子野始創瘦硬之體，雖以佳句互相稱美，其實趣向不同。

浪淘沙近
少年不管。流光如箭。因循不覺韶光換。至如今，始惜月滿、花滿、酒滿。扁舟欲解垂楊岸。尙同歡宴。日斜歌闋將分散。倚蘭橈，望水遠、天遠、人遠。

玉樓春 春景

〈六六〉

東城漸覺風光好。縠皺波紋迎客棹。綠楊煙外曉寒輕，紅杏枝頭春意鬧。浮生常恨歡娛少。肯愛千金輕一笑。爲君持酒勸斜陽，且向花間留晚照。

鷓鴣天
畫轂雕鞍狹路逢。一聲腸斷繡簾中。身無彩鳳雙飛翼，心有靈犀一點通。金作屋，玉爲籠。車如流水馬游龍。劉郎已恨蓬山遠，更隔蓬山幾萬重。

好事近
睡起玉屏風，吹去亂紅猶落。天氣驟生輕暖，襯沈香帷箔。珠簾約住海棠風，愁拖兩眉角。昨夜一庭明月，冷秋千紅索。

〈六七〉

賈昌朝

賈昌朝（九九八——一〇六五），字子明，眞定獲鹿（今河北省獲鹿縣）人。天禧元年（一〇一七），召試，賜同進士出身，除晉陵簿。慶曆三年（一〇四三），除參知政事。五年，拜同中書門下平章事兼樞密使。曾鎮壓貝州王則農民起義軍，拜尚書右僕射，封許國公。治平二年（一〇六五）卒，年六十八。有集，不傳，僅存詞一首，見《唐宋諸賢絕妙詞選》。

木蘭花令
都城水綠嬉遊處。仙棹往來人笑語。紅隨遠浪泛桃花，雪散平堤飛柳絮。東君欲共春歸去。一陣狂風和驟雨。碧油紅旆錦障泥，斜日畫橋芳草路。

〈六八〉

尹洙

尹洙（一〇〇一——一〇四六或一〇四七），字師魯，河南（今河南省洛陽市）人。天聖二年（一〇二四）進士，官至起居舍人。慶曆六年（一〇四六）卒，年四十六。歐陽修所撰墓志銘謂慶曆七年（一〇四七）卒，年四十七。有《河南集》。

水調歌頭 和蘇子美
萬頃太湖上，朝暮浸寒光。吳王去後，臺榭千古鎖悲涼。誰信蓬山仙子，天與經綸才器，等閒厭名韁。斂翼下霄漢。雅意在滄浪。晚秋裏，煙寂靜，雨微涼。危亭好景，佳樹修竹遶回塘。不用移舟酌酒，自有青山淥水，掩映似瀟湘。莫問平生意，別有好思量。

〈六九〉

梅堯臣

梅堯臣（一〇〇二——一〇六〇），字聖俞，宣州宣城（今安徽省宣城縣）人。以蔭爲河南主簿。歷知德興縣、襄城縣，召試，賜進士出身，擢國子直講，累遷尚書都官員外郎。嘉祐五年（一〇六〇）卒，年五十九，有《宛陵集》。

蘇幕遮
露堤平，煙墅杳。亂碧萋萋，雨後江天曉。獨有庾郎年最少。窣地春袍，嫩色宜相照。接長亭，迷遠道。堪怨王孫，不記歸期早。落盡梨花春又了。滿地殘陽，翠色和煙老。

〈七〇〉

葉清臣

葉清臣（一〇〇三——一〇四九），字道卿，烏程（今浙江省吳興縣）人。天聖二年（一〇二四）進士。六年（一〇二八），召試，授光祿寺丞，充集賢校理。歷官翰林學士、權三司使，罷爲侍讀學士，知河陽。卒贈左諫議大夫。存詞二首，一見《塵史》，一見《唐宋諸賢絕妙詞選》。

賀聖朝 留別
滿斟綠醑留君住。莫忽忽歸去。三分春色二分愁，更一分風雨。花開花謝、都來幾許。且高歌休訴。不知來歲牡丹時，再相逢何處。

〈七一〉

吳感

吳感，字應之，吳郡（今江蘇省蘇州市）人。天聖二年（一〇二四）省試第一。九年（一〇三一），爲湖州歸安縣主簿。後授江州軍事推官，官至殿中丞。有詞一首，見《梅苑》。

折紅梅 梅花館小鬟
喜冰澌初泮，微和漸入，東郊時節。春消息，夜來頓覺，紅梅數枝爭發。玉溪仙館，不是箇、尋常標格。化工別與、一種風情，似勻點胭脂，染成香雪。重吟細閱。比繁杏夭桃，品格眞別。只愁共、彩雲易散，冷落謝池風月。憑誰向說。三弄處、龍吟休咽。大家留取，時倚闌干，聞有花堪折、勸君須折。

〈七二〉

歐陽修

歐陽修（一〇〇七——一〇七二），字永叔，廬陵（今江西省吉安市）人。天聖八年（一〇三〇）進士，累擢知制誥、翰林學士，歷樞密副使、參知政事。神宗朝，擢兵部尙書，以太子太師致仕。知滁州日，號醉翁，晚號六一居士。有集，傳世有汲古閣本《六一詞》、雙照樓本《近體樂府》及《醉翁琴趣外編》。

〔宋·楊繪《時賢本事曲子集》〕歐陽文忠公，文章之宗師也，其於小詞，光膾炙人口。
〔宋·曾慥《樂府雅詞》序〕歐公一代儒宗，風流自命，詞章窈眇，世所矜式。
〔清·周濟《介存齋論詞雜著》〕永叔詞只如無意，而沉着在和平中見。
〔清·陳廷焯《白雨齋詞話》卷一〕文忠思路甚雋，而元獻較婉雅。後人爲豔詞，好作纖巧語者，是又晏、歐之罪人也。
〔清·馮煦《六十一家詞選》例言〕宋初大臣之爲詞者，寇萊公、晏元獻、宋景文、范蜀公與歐陽文忠，並有聲藝林。然數公或一時興到之作，未爲專詣。獨文忠與元獻，學之既至，爲之亦勤，翔雙鵠於交衢，馭二龍於天路。且文忠家廬陵而元獻家臨川，詞家遂有江西一派。其詞與元獻同出南唐，而深致則過之。宋至文忠，文始復古，天下翕然師尊之，風尙爲之一變。即以詞言，亦疏

〈七三〉

雋開子瞻，深婉開少游。本傳云：「超然獨騖，衆莫能及」，獨其文乎哉？獨其文乎哉？

採桑子
輕舟短棹西湖好，綠水逶迤。芳草長堤。隱隱笙歌處處隨。無風水面琉璃滑，不覺船移。微動漣漪。驚起沙禽掠岸飛。

春深雨過西湖好，百卉爭妍。蝶亂蜂喧。晴日催花暖欲然。蘭橈晝舸悠悠去，疑是神仙。返照波間。水闊風高颺管絃。

畫船載酒西湖好，急管繁絃。玉盞催傳。穩泛平波任醉眠。行雲卻在行舟下，空水澄鮮。俯仰留連。疑是湖中別有天。

〈七四〉

羣芳過後西湖好，狠藉殘紅。飛絮濛濛。垂柳闌干盡日風。笙歌散盡遊人去，始覺春空。垂下簾櫳。雙燕歸來細雨中。

何人解賞西湖好，佳景無時。飛蓋相追。貪向花間醉玉卮。誰知閒凭闌干處，芳草斜暉。水遠煙微。一點滄洲白鷺飛。

清明上巳西湖好，滿目繁華。爭道誰家。綠柳朱輪走鈿車。遊人日暮相將去，醒醉諠譁。路轉堤斜。直到城頭總是花。

荷花開後西湖好，載酒來時。不用旌旗。前後紅幢綠蓋隨。畫船撐入花深處，香泛金卮。煙雨微微。一片笙歌醉裏歸。

〈七五〉

天容水色西湖好，雲物俱鮮。鷗鷺閒眠。應慣尋常聽管絃。風清月白偏宜夜，一片瓊田。誰羨驂鸞。人在舟中便是仙。

殘霞夕照西湖好，花塢蘋汀。十頃波平。野岸無人舟自橫。西南月上浮雲散，軒檻涼生。蓮芰香清。水面風來酒面醒。

平生爲愛西湖好，來擁朱輪。富貴浮雲。俯仰流年二十春。歸來恰似遼東鶴，城郭人民。觸目皆新。誰識當年舊主人。

畫樓鍾動君休唱，往事無蹤。聚散忽忽。今日歡娛幾客同。去年綠鬢今年白，不覺

〈七六〉

衰容。明日清風。把酒何人憶謝公。

朝中措 送劉仲原甫出守維揚
平山闌檻倚晴空。山色有無中。手種堂前垂柳，別來幾度春風。文章太守，揮毫萬字，一飲千鍾。行樂直須年少，尊前看取衰翁。

長相思
蘋滿溪。柳繞堤。相送行人溪水西、回時隴月底。煙霏霏。風淒淒。重倚朱門聽馬嘶。寒鷗相對飛。

花似伊。柳似伊。花柳青春人別離。低頭雙淚垂。長江東。長江西。兩岸鴛鴦兩處飛。相逢知幾時。

訴衷情 眉意

〈七七〉

清晨簾卷輕霜。呵手試梅妝。都緣自有離恨，故畫作，遠山長。思往事，惜流芳易成傷。擬歌先斂，欲笑還顰，最斷人腸。

踏莎行
候館梅殘，溪橋柳細。草薰風緩搖征轡。離愁漸遠漸無窮，迢迢不斷如春水。寸寸柔腸，盈盈粉淚。樓高莫近危闌倚。平蕪盡處是春山，行人更在春山外。

望江南
江南蝶，斜日一雙雙。身似何郎全傅粉，心如韓壽愛偷香。天賦與輕狂。微雨後，薄翅膩煙光。纔伴遊蜂來小院，又隨飛絮過東牆。長是爲花忙。

減字木蘭花
留春不住。燕老鶯慵無覓處。說似殘春。一老應無卻少人。風和月好。辦得黃金須買笑。愛惜芳時。莫待無花空折枝。

〈七八〉

生查子
去年元夜時，花市燈如晝。月到柳梢頭，人約黃昏後。今年元夜時，月與燈依舊。不見去年人，淚滿春衫袖。

含羞整翠鬟，得意頻相顧。雁柱十三絃，一一春鶯語。嬌雲容易飛，夢斷知何處。深院鎖黃昏，陣陣芭蕉雨。

阮郎歸
劉郎何日是來時。無心雲勝伊。行雲猶解傍山飛。郎行去不歸。強勻畫，又芳菲。春深輕薄衣。桃花無語伴相思。陰陰月上時。

落花浮水樹臨池。年前心眼期。見來無事去還思。而今花又飛。淺螺黛，淡燕脂。

〈七九〉

閒妝取次宜。隔簾風雨閉門時。此情風月知。

蝶戀花
海燕雙來歸畫棟。簾影無風，花影頻移動。半醉騰騰春睡重。綠鬟堆枕香雲擁。翠被雙盤金縷鳳。憶得前春，有箇人人共。花裏黃鶯時一弄。日斜驚起相思夢。

簾幕風輕雙語燕。午後醒來，柳絮飛撩亂。心事一春猶未見。紅英落盡青苔院。百尺朱樓閒倚遍。薄雨濃雲，抵死遮人面。羌管不須吹別怨。無腸更爲新聲斷。

越女採蓮秋水畔。窄袖輕羅，暗露雙金釧。照影摘花花似面。芳心只共絲爭亂。鸂鶒灘頭風浪晚。霧重煙輕，不見來時伴。隱隱歌聲歸棹遠。離愁引著江南岸。

〈八〇〉

畫閤歸來春又晚。燕子雙飛，柳軟桃花淺。細雨滿天風滿院。愁眉斂盡無人見。獨倚闌干心緒亂。芳草芊綿，尙憶江南岸。風月無情人暗換。舊遊如夢空腸斷。

漁家傲
花底忽聞敲兩槳。逡巡女伴來尋訪。酒盞旋將荷葉當。蓮舟蕩。時時盞裏生紅浪。花氣酒香清廝釀。花腮酒面紅相向。醉倚綠陰眠一餉。驚起望。船頭閣在沙灘上。

玉樓春
風遲日媚煙光好。綠樹依依芳意早。年華容易即凋零，春色只宜長恨少。池塘隱隱驚雷曉。柳眼未開梅萼小。尊前貪愛物華新，不道物新人漸老。

尊前擬把歸期說。未語春容先慘咽。人生自是有情癡，此恨不關風與月。離歌且莫翻新闋。一曲能教腸寸結。直須看盡洛城花，始共春風容易別。

〈八一〉

洛陽正值芳菲節。穠豔清香相間發。游絲有意苦相縈，垂柳無端爭贈別。杏花紅處青山缺。山畔行人山下歇。今宵誰肯遠相隨，惟有寂寥孤館月。

殘春一夜狂風雨。斷送紅飛花落樹。人心花意待留春，春色無情容易去。高樓把酒愁獨語。借問春歸何處所。暮雲空闊不知音，惟有洛陽芳草路。

西湖南北煙波闊。風裏絲簧聲韻咽。舞餘裙帶綠雙垂，酒入香腮紅一抹。杯深不覺琉璃滑。貪看六么花十八。明朝車馬各西東，惆悵畫橋風與月。

燕鴻過後春歸去。細算浮生千萬緒。來如春夢幾多時，去似朝雲無覓處。聞琴解

〈八二〉

珮神仙侶。挽斷羅衣留不住。勸君莫作獨醒人，爛醉花間應有數。

別後不知君遠近。觸目淒涼多少悶。漸行漸遠漸無書，水闊魚沈何處問。夜深風竹敲秋韻。萬葉千聲皆是恨。故敧單枕夢中尋，夢又不成燈又燼。

又 子規
江南三月春光老。月落禽啼天未曉。露和啼血染花紅，恨過千家煙樹杪。雲垂玉枕屏山小。夢欲成時驚覺了。人心應不似伊心，若解思歸歸合早。

漁家傲
正月斗杓初轉勢。金刀剪綵功夫異。稱慶高堂歡幼稚。看柳意。偏從東面春風至。十四新蟾圓尙未。樓前乍看紅燈試。冰散綠池泉細細。魚欲戲。園林已是花天氣。

〈八三〉

二月春耕昌杏密。百花次第爭先出。惟有海棠梨第一。深淺拂。天生紅粉眞無匹。畫棟歸來巢未失。雙雙款語憐飛乙。留客醉花迎曉日。金盞溢。欲憂風雨飄零疾。

三月清明天婉娩。晴川祓禊歸來晚。況是踏青來處遠。猶不倦。秋千別閉深庭院。更値牡丹開欲遍。酴醾壓架清香散。花底一尊誰解勸。增眷戀。東風回晚無情絆。

四月園林春去後。深深密幄陰初茂。折得花枝猶在手。香滿袖。葉間梅子青如豆。風雨時時添氣候。成行新筍霜筠厚。題就送春詩幾首。聊對酒。櫻桃色照銀盤溜。

五月榴花妖豔烘。綠楊帶雨垂垂重。五色新絲纏角粽。金盤送。生綃畫扇盤雙鳳。正是浴蘭時節動，菖蒲酒美清尊共。葉裏黃鸝時一弄。猶瞢忪。等閒驚破紗窗夢。

〈八四〉

六月炎天時霎雨。行雲涌出奇峯露。沼上嫩蓮腰束素。風兼露。梁王宮闕無煩暑。畏日亭亭殘蕙炷。傍簾乳燕雙飛去。碧盌敲冰傾玉處。朝與暮。故人風快涼輕度。

七月新秋風露早。渚蓮尙拆庭梧老。是處瓜華時節好。金尊倒。人間綵縷爭祈巧。萬葉敲聲涼乍到。百蟲啼晚煙如掃。箭漏初長天杳杳。人語悄。那堪夜雨催清曉。

八月秋高風歷亂。衰蘭敗芷紅蓮岸。皓月十分光正滿。清光畔。年年常願瓊筵看。社近愁看歸去燕。江天空闊雲容漫。宋玉當時情不淺。成幽怨。鄉關千里危腸斷。

九月霜秋秋已盡。烘林敗葉紅相映。惟有東籬黃菊盛。遺金粉。人家簾幕重陽近。

〈八五〉

曉日陰陰晴未定。授衣時節輕寒嫩。新雁一聲風又勁。雲欲凝。雁來應有吾鄉信。

十月小春梅蕊綻。紅爐畫閣新裝遍。鴛帳美人貪睡暖。梳洗懶。玉壺一夜輕澌滿。樓上四垂簾不卷。天寒山色偏宜遠。風急雁行吹字斷。紅日晚。江天雪意雲撩亂。

十一月新陽排壽宴。黃鐘應管添宮綫。獵獵寒威雲不卷。風頭轉。時看雪霰吹人面。南至迎長知漏箭。書雲紀候冰生研。臘近探春春尙遠。閒庭院。梅花落盡千千片。

十二月嚴凝天地閉。莫嫌臺榭無花卉。惟有酒能欺雪意。增豪氣。直敎耳熱笙歌沸。隴上雕鞍惟數騎。獵圍半合新霜裏。霜重鼓聲寒不起。千人指。馬前一雁寒空墜。

南歌子

〈八六〉

鳳髻金泥帶，龍紋玉掌梳。走來窗下笑相扶。愛道畫眉深淺，入時無。弄筆偎人久，描花試手初。等閒妨了繡功夫。笑問雙鴛鴦字、怎生書。

臨江仙
柳外輕雷池上雨，雨聲滴碎荷聲。小樓西角斷虹明。闌干倚處，待得月華生。燕子飛來窺畫棟，玉鉤垂下簾旌。涼波不動簟紋平。水精雙枕，傍有墮釵橫。

聖無憂
世路風波險，十年一別須臾。人生聚散長如此，相見且歡娛。好酒能消光景，春風不染髭鬚。爲公一醉花前倒，紅袖莫來扶。

浪淘沙
把酒祝東風。且共從容。垂楊紫陌洛城東。總是當時攜手處，遊遍芳叢。聚散苦匆匆。此恨無窮。今年花勝去年紅。可惜明年花更好，知與誰同。

〈八七〉

萬恨苦綿綿。舊約前歡。桃花溪畔柳陰間。幾度日高春睡重，繡戶深關。樓外夕陽閒。獨自憑闌。一重水隔一重山。水闊山高人不見，有淚無言。

今日北池遊。漾漾輕舟。波光瀲灧柳條柔。如此春來春又去，白了人頭。好妓好歌喉。不醉難休。勸君滿滿酌金甌。縱使花時常病酒，也是風流。

定風波
把酒花前欲問君。世間何計可留春。縱使青春留得住。虛語。無情花對有情人。任是好花須落去。自古。紅顏能得幾時新。暗想浮生何時好。唯有。清歌一曲倒金尊。

浣溪沙
雲曳香綿彩柱高。絳旗風颭出花梢。一梭紅帶往來拋。東家素美人羞不打，卻嫌裙

〈八八〉

慢褪纖腰。日斜深院影空搖。

堤上遊人逐畫船。拍堤春水四垂天。綠楊樓外出鞦韆。白髮戴花君莫笑，六么催拍盞頻傳。人生何處似尊前。

湖上朱橋響畫輪。溶溶春水浸春雲。碧瑠璃滑淨無塵。當路遊絲縈醉客，隔花啼鳥喚行人。日斜歸去奈何春。

葉底青青杏子垂。枝頭薄薄柳綿飛。日高深院晚鶯啼。堪恨風流成薄倖，斷無消息道歸期。托腮無語翠眉低。

〈八九〉

青杏園林煑酒香。佳人初著薄羅裳。柳絲搖曳燕飛忙。乍雨乍晴花自落，閒愁閒悶晝偏長。爲誰消瘦損容光。

鶴沖天
梅謝粉，柳拖金。香滿舊園林。養花天氣半晴陰。花好卻愁深。花無數，愁無數。花好卻愁春去。戴花持酒祝東風。千萬莫匆匆。

蝶戀花
百種相思千種恨。早是傷春，那更春醪困。薄倖辜人終不憤。何時枕畔分明問。懊惱風流心一寸。強醉偷眠，也即依前悶。此意爲君君不信。淚珠滴盡愁難盡。

漁家傲
爲愛蓮房都一柄。雙苞雙蕊雙紅影。雨勢斷來風色定。秋水靜。仙郎彩女臨鸞鏡。妾有容華君不省。花無恩愛猶相並。花卻有情人薄倖。心耿耿。因花又染相思病。

〈九〇〉

一夜越溪秋水滿。荷花開過溪南岸。貪採嫩香星眼慢。疏回眄。郎船不覺來身畔。罷採金英收玉腕。回身急打船頭轉。荷葉又濃波又淺。無方便。教人只得擡嬌面。

洞仙歌令
樓前亂草，是離人方寸、倚遍闌干意無盡。羅巾掩、宿粉殘眉，香未減，人與天涯共遠。香閨知人否，長是厭厭，擬寫相思寄歸信。未寫了，淚成行、早滿香牋。相思字、一時滴損。便直饒、伊家總無情，也拚了一生，爲伊成病。

怨春郎
爲伊家，終日悶。受盡恓惶誰問。不知不覺上心頭，悄一霎身心，頓也沒處頓。惱愁腸，成寸寸。已恁莫把人縈損。奈每每人前道著伊，空把相思淚眼和衣搵。

望江南

〈九一〉

江南柳，花柳兩相柔。花片落時黏酒盞，柳條低處拂人頭。各自是風流。江南月，如鏡復如鉤。似鏡不侵紅粉面，似鉤不掛畫簾頭。長是照離愁。

少年游
闌干十二獨凭春。晴碧遠連雲。千里萬里，二月三月，行色苦愁人。謝家池上，江淹浦畔，吟魄與離魂。那堪疏雨滴黃昏。更特地、憶王孫。

漁家傲 七夕
喜鵲塡河仙浪淺。雲軿早在星橋畔。街鼓黃昏霞尾暗。炎光斂。金鈎側倒天西面。一別經年今始見。新歡往恨知何限。天上佳期貪眷戀。良宵短。人間不合催銀箭。

乞巧樓頭雲幔卷。浮花催洗嚴妝面。花上蛛絲尋得遍。顰笑淺。雙眸望月牽紅線。奕奕天河光不斷。有人正在長生殿。暗付金釵清夜半。千秋願。年年此會長相見。

〈九二〉

別恨長長歡計短。疏鐘促漏眞堪怨。此會此情都未半。星初轉。鸞琴鳳樂忽忽卷，河鼓無言西北盼。香蛾有恨東南遠。脈脈橫波珠淚滿。歸心亂。離腸便逐星橋斷。

玉樓春
去時梅萼初凝粉。不覺小桃風力損。梨花最晚又凋零。何事歸期無定準。闌干倚遍重來凭。淚粉偷將紅袖印。蜘蛛喜鵲誤人多，似此無憑安足信。

蝶戀花
庭院深深深幾許。楊柳堆煙，簾幕無重數。玉勒雕鞍遊冶處。樓高不見章臺路。雨橫風狂三月暮。門掩黃昏，無計留春住。淚眼問花花不語。亂紅飛過鞦韆去。

〈九三〉

王琪

王琪，字君玉，成都華陽（今四川省雙流縣）人，徙舒（今安徽省廬江縣）。舉進士，調江都主簿。召試，授大理評事、館閣校勘，歷集賢校理、知制誥，加樞密院直學士，歷知潤州、江寧、鄧州、揚州、杭州，以禮部侍郎致仕，卒年七十二。有詞集曰《謫仙長短句》，今不傳。

望江南 柳
江南柳，煙穗拂人輕。愁黛空長描不似，舞腰雖瘦學難成。天意與風情。攀折處，離恨幾時平。已縱柔條縈客棹，更飛狂絮撲旗亭。三月亂鶯聲。

江南酒，何處味偏濃。醉臥春風深巷裏，曉尋香旆小橋東。竹葉滿金鍾。檀板醉，人面粉生紅。青杏黃梅朱閣上，鰣魚苦筍玉盤中。酩酊任愁攻。

〈九四〉

三
江南燕，輕颺繡簾風。二月池塘新社過，六朝宮殿舊巢空。頡頏恣西東。王謝宅，曾入綺堂中。煙徑掠花飛遠遠，曉窗驚夢語匆匆。偏占杏園紅。

四
江南竹，清潤絕纖埃。深徑欲留雙鳳宿，後庭偏映小桃開。風月影徘徊。寒玉瘦，霜霰信相催。粉淚空流妝點在，羊車曾傍翠枝來。龍笛莫輕裁。

五
江南草，如種復如描。深映落花鶯舌亂，綠迷南浦客魂銷。日日鬬青袍。風欲轉，柔態不勝嬌。遠翠天涯經夜雨，冷痕沙上帶昏潮。誰夢與蘭苕。

六
江南雨，風送滿長川。碧瓦煙昏沈柳岸，紅綃香潤入梅天。飄洒正蕭然。朝與暮，

〈九五〉

長在楚峯前。寒夜愁擗金帶枕，暮江深閉木蘭船。煙浪遠相連。

七
江南水，江路轉平沙，雨霽高煙收素練，風晴細浪吐寒花。迢遞送星槎。名利客，飄泊未還家。西塞山前漁唱遠，洞庭波上雁行斜。征棹宿天涯。

八 江鄉
江南岸，雲樹半晴陰。帆去帆來天亦老，潮生潮落日還沈。南北別離心。興廢事，千古一沾襟。山下孤煙漁市曉，柳邊疏雨酒家深。行客莫登臨。

九
江南月，清夜滿西樓。雲落開時冰吐鑑，浪花深處玉沈鉤。圓缺幾時休。星漢迥，風露入新秋。丹桂不知搖落恨，素娥應信別離愁。天上共悠悠。

〈九六〉

十
江南雪，輕素剪雲端。瓊樹忽驚春意早，梅花偏覺曉香寒。冷影褫清歡。蟾玉迥，清夜好重看。謝女聯詩裁翠幕，子猷乘興泛平瀾。空惜舞英殘。

〈九七〉

陳鳳儀

陳鳳儀，成都樂妓，與張方平同時。有詞一首，見《唐宋諸賢絕妙詞選》。

一絡索 送蜀守蔣龍圖
蜀江春色濃如霧。擁雙旌歸去。海棠也似別君難，一點點、啼紅雨。此去馬蹄何處。沙堤新路。禁林賜宴賞花時，還憶著、西樓否。

〈九八〉

蘇舜欽

蘇舜欽（一〇〇八——一〇四八），字子美，梓州銅山（今四川省中江縣）人，家開封（今河南省開封市）。景祐元年（一〇三四）進士。慶曆四年（一〇四四），爲大理評事。召試，授集賢校理，監進奏院。坐用故紙錢，除名，居蘇州，買水石，作滄浪亭以自適，後得湖州長史以卒，年四十一。有《滄浪集》，存詞一首，見《唐宋諸賢絕妙詞選》。

水調歌頭 滄浪亭
瀟灑太湖岸，淡竚洞庭山。魚龍隱處，煙霧深鎖渺瀰間。方念陶朱張翰，忽有扁舟急槳，撇浪載鱸還。落日暴風雨，歸路繞汀灣。丈夫志，當景盛，恥疏閒、壯年何事憔悴，華髮改朱顏。擬借寒潭垂釣，又恐鷗鳥相猜，不肯傍靑綸。刺棹穿蘆荻，無語看波瀾。

〈九九〉

韓琦

韓琦（一〇〇八——一〇七五），字稚珪，相州安陽（今河南省安陽縣）人。天聖五年（一〇二七）進士。明道元年（一〇三三），官太子中允，召試，授太常丞、直集賢院。慶曆二年（一〇四二），爲陝西四路經略安撫招討使，與范仲淹在兵間久，名重一時，人心歸附。嘉祐元年（一〇五六），召爲樞密使，三年，拜同中書門下平章事，封魏國公。與張昇、歐陽修等定策立英宗，拜右僕射，神宗立，拜司空。熙寧八年（一〇七五）卒，年六十八。有《安陽集》。

點絳唇
病起懨懨，畫堂花謝添憔悴。亂紅飄砌。滴盡胭脂淚。惆悵前春，誰向花前醉。愁無際。武陵回睇。人遠波空翠。

安陽好
安陽好，形勢魏西州。曼衍山川環故國，昇平歌吹沸高樓。和氣鎮飛浮。籠畫陌，

〈一〇〇〉

喬木幾春秋。花外軒窗排遠岫，竹間門巷帶長流。風物更清幽。

安陽好，戟戶使君宮。白晝錦衣清宴處，鐵楹丹榭畫圖中。壁記舊三公。棠訟悄，池館北園通。夏夜泉聲來枕簟，春來花氣透簾櫳。行樂興何窮。

〈一〇一〉

沈唐

沈唐，字公述。韓琦門客，官大名簽判，後改辟簽判渭州。

霜葉飛
霜林凋晚，危樓迥，登臨無限秋思。望中閒想，洞庭波面，亂紅初墜。更蕭索、風吹渭水。長安飛舞千門裏。變景搉芳榭，唯有蘭衰暮叢，菊殘餘蕊。回念花滿華堂，美人一去，鎮掩香閨經歲。又觀珠露，碎點蒼苔，敗梧飄砌。謾贏得、相思淚眼，東君早作歸來計。便莫惜丹青手，重與芳菲，萬紅千翠。

念奴嬌
杏花過雨，漸殘紅零落，胭脂顏色。流水飄香人漸遠，難托春心脈脈。恨别王孫，牆陰目斷，手把青梅摘。金鞍何處，綠楊依舊南陌。消散雲雨須臾，多情因甚，有輕離輕拆。燕語千般，爭解説、些子伊家消息。厚約深盟，除非重見，見了方端的。而今無奈，寸腸千恨堆積。

〈一〇二〉

望海潮 上太原知府王君贶尚書
山光凝翠，川容如畫，名都自古井州。簫鼓沸天，弓刀似水，連營十萬貔貅。金騎走長楸。少年人一一，錦帶吳鉤。路入楡關，雁飛汾水正宜秋。追思昔日風流。有儒將醉吟，才子狂遊。松偃舊亭，城高故國，空餘舞榭歌樓。方面倚賢侯。便恐爲霖雨，歸去難留。好向西溪，恣攜絃管宴蘭舟。

望南雲慢 木芙蓉
木葉輕飛，乍雨歇亭皋，簾捲秋光。欄隈砌角，綻拒霜幾處，蓓深淺紅芳。應恨開時晚，伴翠菊、風前並香。曉來寒露，嫩臉低凝，似帶啼妝。堪傷。記得佳人，當時怨別，盈腮淚粉行行。而今最苦，奈千里身心，兩處淒涼。感物成消黯，念舊歡、空勞寸腸。月斜殘漏，夢斷孤幃，一枕思量。

〈一〇三〉

杜安世

杜安世，字壽域，京兆（今陝西省西安市）人，《全芳備祖》稱杜安世爲郎中，有《壽域詞》一卷。

端正好
檻菊愁煙霑秋露。天微冷、雙燕辭去。月明空照別離苦。透素光、穿朱戶。夜來西風彫寒樹。凭闌望，迢遞長路。花牋寫就此情緒。特寄傳、知何處。

菩薩蠻
錦機織了相思字。天涯路遠無由寄。寒雁只銜蘆。何曾解寄書。緘封和血淚。目斷西江水。擬欲託雙魚。問君情有無。

生查子
關山魂夢長，塞雁音書少。兩鬢可憐靑，只爲相思老。歸傍碧紗窗，說向人人道。眞箇別離難，不似相逢好。

〈一〇四〉

卜算子
尊前一曲歌。歌裏千重意，纔欲歌時淚已流，恨應更，多於淚。試問緣何事。不語如癡醉。我亦情多不忍聞，怕和我、成憔悴。

鳳棲梧
秋日樓臺在空際。畫角聲沈，歷歷寒更起。深院黃昏人獨自。想伊遙共傷前事。懊惱當初無算計。些子歡娛，多少淒涼味。相去江山千萬里。一回東望心如醉。

訴衷情
燒殘絳蠟淚成痕。街鼓報黃昏。碧雲又阻來信，廊上月侵門。愁永夜，拂香裀。待誰温。夢蘭憔悴，擲果淒涼，兩處消魂。

〈一〇五〉

劉几

劉几（一〇〇八—一〇八八），字伯壽，洛陽（今河南洛陽市）人。以父煜任爲將作監。第進士，自太常博士易知京使，知寧州，又知邢州。儂智高據嶺南，上章願自效，授荆湖南路兵馬鈐轄，克邕州，以功加皇城使，累遷東上閣門使、涇原路總管，移知鳳翔府、鄜州，召還，拜秦鳳路總管，遷四方館使。神宗時，知保州。還，爲秘書監致仕。元豐（一〇七八——一〇八五）間，詔詣太常定雅樂、加通議大夫。元祐三年（一〇八八）卒，年八十一。

花發狀元紅慢
三春向暮，萬卉成陰、有嘉豔方坼。嬌姿嫩質。冠羣品，共賞傾城傾國。上苑晴晝暄，千素萬紅尤奇特。綺筵開，會詠歌才子，壓倒元白。別有芳幽苞小，步障華絲，綺軒油壁。與紫鴛鴦、素蛺蝶。自清旦、往往連夕。巧鶯喧翠管，嬌燕語雕梁留客。武陵人，念夢役意濃、堪遣情溺。

〈一〇六〉

元絳

元絳（一〇〇九——一〇八四），字厚之，錢塘（今浙江省杭州市）人。天聖八年（一〇三〇）進士。以直集賢院爲廣東轉運使，遷工部郎中，歷兩浙、河北轉運使，擢天章閣待制，知福州，進龍圖閣直學士，徙廣、越、荆南。爲翰林學士、知開封府。拜參知政事，出知潁州，加資政殿學士。以太子少保致仕。元豐七年（一〇八四）卒，年七十六。

映山紅慢
穀雨風前，占淑景、名花獨秀。露國色仙姿，品流第一，春工成就。羅幃護日金泥皺。映霞腮動檀痕溜。長記得天上，瑤池閬苑曾有。千匝繞、紅玉闌干，愁只恐、朝雲難久。須款折、繡囊剩戴，細把蜂鬚頻嗅。佳人再拜擡嬌面，斂紅巾、捧金杯酒。獻千千壽。願長恁、天香滿袖。

〈一〇七〉

盧氏

盧氏，不詳名字及籍貫。宋仁宗時人，父爲漢川縣令。有詞一首，見《墨客揮犀》。

鳳棲梧 題泥溪驛
登山臨水，不費於謳吟；易羽移商，聊舒於羈思。因成《鳳棲梧》曲子一闋，聊書於壁。後之君子覽之者，毋以婦人竊弄翰墨爲罪。
蜀道青天煙靄翳。帝里繁華、迢遞何時至。回望錦川揮粉淚。鳳釵斜嚲烏雲膩。鈿帶雙垂金縷細。玉珮玎璫，露滴寒如水。從此鸞妝添遠意。畫眉學得遙山翠。

〈一〇八〉

劉述

劉述，字孝叔，湖州（今浙江省吳興縣）人，景祐元年（一〇三四）進士，爲御史臺主簿。治平元年（一〇六四），爲荆湖北路轉運使，降知睦州。神宗時，爲侍御史。王安石行新法，述與司馬光等攻之，出知江州，踰歲，提舉崇禧觀，卒年七十二。有詞一首，見《湘山野錄》。

家山好
挂冠歸去舊烟蘿。閒身健，養天和。功名富貴非由我，莫貪他。這歧路、足風波。水晶宮裏家山好，物外勝遊多。晴溪短棹，時時醉唱裏棱羅。天公奈我何。

〈一〇九〉

李師中

李師中（一〇一三——一〇七八），字誠之，楚丘（今屬山東曹縣）人。年十五，上封事言時政，由是知名。舉進士，鄜延龐籍辟知洛川縣，薦之，轉太子中允，知敷政縣，主管經略司文字，轉提點廣西刑獄，濬靈渠以通漕運，攝帥事，與邊睦處。還知濟、兗二州，遷直史館，知鳳翔府。熙寧初，拜天章閣待制，河東都轉運使。西夏寇邊，知秦州，削職，知舒州，徙洪、登、齊州，復待制，知瀛州。王安石變法，師中詆之，又乞召司馬光、蘇軾等置左右。貶和州團練副使，還為右司郎中。元豐元年（一〇七八）卒，年六十六。有詞一首，見《過庭錄》。

菩薩蠻
子規啼破城樓月。畫船曉載笙歌發。兩岸荔枝紅。萬家煙雨中。佳人相對泣。淚下羅衣溼。從此信音稀。嶺南無雁飛。

〈一一〇〉

司馬光

司馬光（一〇一九——一〇八六）字君實，號迂夫，晚號迂叟，世稱涑水先生。陝州夏縣（今山西省聞喜縣）人。寶元元年（一〇三八）進士。慶曆八年（一〇四八），官大理寺丞。召試，授館閣校勘。屢除知制誥，改天章閣待制，知諫院。英宗朝，除龍圖閣直學士，改右諫議大夫。神宗立，擢翰林學士。王安石行新法，光與韓琦等極詆之，出知永興軍，請判御史臺歸洛陽，居洛十五年。哲宗立，召爲門下侍郎，盡廢新法。元祐元年（一〇八六），除尚書右僕射，九月卒，年六十八，有《傳家集》。

西江月
寶髻鬆鬆挽就，鉛華淡淡妝成。青煙翠霧罩輕盈。飛絮遊絲無定。相見爭如不見，有情何似無情。笙歌散後酒初醒。深院月斜人靜。

〈一一一〉

劉敞

劉敞（一〇一九——一〇六八），字原父，臨江新喻（今江西省新余縣）人。慶曆六年（一〇四六）進士。皇祐三年（一〇五一），官大理評事。召試，授太子中允，直集賢院。累遷知制誥，拜翰林學士，改集賢院學士，判南京御史臺。熙寧元年（一〇六八）卒，年五十。有集。

清平樂
小山叢桂。最有留人意。拂葉攀花無限思。雨溼濃香滿袂。別來過了秋光。翠簾昨夜新霜。多少月宮閒地，姮娥與借微芳。

〈一一二〉

韓縝

韓縝（一〇一九——一〇九七），字玉汝，其先眞定靈壽（今河北省靈壽縣）人，徙開封雍丘（今河南省杞縣）。以父億蔭爲將作監主簿，慶曆二年（一〇四二）進士，歷兩浙淮南轉運使。元豐五年（一〇八二），進知樞密院事。哲宗朝，拜尚書右僕射兼中書侍郎。出知潁昌府，以太子太保致仕。紹聖四年（一〇九七）卒，年七十九。有詞一首，見《全芳備祖》後集。

鳳簫吟
鎖離愁，連綿無際，來時陌上初熏。繡幃人念遠，暗垂珠淚，泣送征輪。長亭長在眼，更重重、遠水孤雲。但望極樓高，盡日目斷王孫。消魂。池塘別後，曾行處、綠妒輕裙。恁時攜素手，亂花飛絮裏，緩步香裀。朱顏空自改，向年年、芳意長新。遍綠野，嬉遊醉眼，莫負青春。

〈一一三〉

裴湘

裴湘，字楚老，仁宗朝內臣。

浪淘沙
萬國仰神京。禮樂縱橫。葱葱佳氣鎖龍城。日御明堂天子聖，朝會簪纓。九陌六街平。萬國充盈。青樓紋管酒如澠。別有隋堤烟柳暮。千古含情。

〈一一四〉

王安石

王安石（一〇二一——一〇八六），字介甫，撫州臨川（今江西省臨川縣）人。慶曆二年（一〇四二）進士，歷直集賢院、知制誥。神宗立，爲翰林學士兼侍講。熙寧二年（一〇六九），參知政事，創置三司條例司，推行新法。明年冬，拜同中書門下平章事，加左僕射。封舒國公，改封荆國公。晚居金陵，自號半山老人。元祐元年（一〇八六）卒，年六十六。有《臨川集》，詞附其中。
〔宋·王灼《碧鷄漫志》卷二〕王荆公長短句，不多合繩墨處，自雍容奇特。
〔宋·趙師秀《聖求詞序》〕詩詞各一家，唯荆公備衆作，艷體雖樂府柔麗之語，亦必工緻，眞一代奇材。
〔清·劉熙載《藝概》卷四〕王半山詞瘦削雅素，一洗五代舊習。惟未能涉樂必笑，言哀已歎，故深情之士不無間然。

桂枝香
登臨送目。正故國晚秋，天氣初肅。千里澄江似練，翠峯如簇。歸帆去棹殘陽裏，背西風、酒旗斜矗。綵舟雲淡星河鷺起，畫圖難足。念往昔、繁華競逐。歎門外樓頭，悲恨相續。千古憑高，對此謾嗟榮辱。六朝舊事隨流水，但寒煙、芳草凝綠。至今商女，時時猶唱，後庭遺曲。

〈一一五〉

菩薩蠻
數家茅屋閒臨水。單衫短帽垂楊裏。今日是何朝。看予度石橋。梢梢新月偃。午醉醒來晚。何物最關情。黃鸝三兩聲。

漁家傲
平岸小橋千嶂抱。柔藍一水縈花草。茅屋數間窗窈窕。塵不到。時時自有春風掃。午枕覺來聞語鳥。敧眠似聽朝鷄早。忽憶故人今總老。貪夢好。茫然忘了邯鄲道。

浣溪沙
百畝中庭半是苔。門前白道水縈迴。愛閒能有幾人來。小院回廊春寂寂，山桃溪杏兩三栽。爲誰零落爲誰開。

〈一一六〉

南鄉子
自古帝王州。鬱鬱葱葱佳氣浮。四百年來成一夢，堪愁。晉代衣冠成古丘。繞水恣行游。上盡層城更上樓、往事悠悠君莫問，回頭。檻外長江空自流。

浪淘沙令
伊呂兩衰翁。歷遍窮通。一爲釣叟一耕傭。若使當時身不遇，老了英雄。湯武偶相逢。風虎雲龍。興王祗在笑談中。直至如今千載後，誰與爭功。

生查子
雨打江南樹。一夜花開無數。綠葉漸成陰，下有游人歸路。與君相逢處。不道春將暮。把酒祝東風，且莫恁，忽忽去。

謁金門
春又老。南陌酒香梅小。徧地落花渾不掃。夢回情意悄。紅牋寄與添煩惱。細寫相思多少。醉後幾行書字小。淚痕都搵了。

〈一一七〉

千秋歲引 秋景
別館寒砧，孤城畫角。一派秋聲入寥廓。東歸燕從海上去，南來雁向沙頭落。楚臺風，庾樓月，宛如昨。無奈被些名利縛。無奈被他情擔閣。可惜風流總閒卻。當初謾留華表語，而今誤我秦樓約。夢闌時，酒醉後，思量著。

〈一一八〉

鄭獬

鄭獬（一〇二三——一〇七二），字毅夫，安陸（今湖北省安陸縣）人。皇祐五年（一〇五三）舉進士第一，知制誥。神宗朝，拜翰林學士，權知開封府，以侍讀學士出知杭州，徙青州。熙寧五年（一〇七二）卒，年五十一。有《鄖溪集》。

好事近 初春
江上探春回，正值早梅時節。兩行小槽雙鳳，按涼州初徹。謝娘扶下繡鞍來，紅靴踏殘雪。歸去不須銀燭，有山頭明月。

〈一一九〉

汪輔之

汪輔之，字正夫，宣州（今安徽省宣城縣）人。皇祐進士。嘉祐四年（一〇五九），爲旌德縣尉。元豐二年（一〇七九），爲河北東路轉運判官。五年（一〇八二），罷知虔州。

行香子 記恨
晚綠寒紅。芳意忽忽。惜年華、今與誰同。碧雲零落，數字賓鴻。看渚蓮凋，宮扇舊，怨秋風。流波墜葉，佳期何在，想天敎、離恨無窮。試將前事，閒倚梧桐。有銷魂處，明月夜，錦屏空。
（案此首別見晏幾道《小山詞》，未知孰是。）

〈一二〇〉

范純仁

范純仁（一〇二七——一一〇一），字堯夫，仲淹次子。皇祐元年（一〇四九）進士。除官不赴。仲淹沒，始出仕。治平中爲侍御史，爭濮王典禮，出通判安州。神宗朝，知諫院，加直集賢院，同修起居注。與王安石政見不合，出知河中府。哲宗立，命同知樞密院事。元祐三年（一〇八八），拜尚書右僕射兼中書侍郎。紹聖中貶永州安置。建中靖國元年（一一〇一）卒，年七十五。有集，附詞一首。

鷓鴣天 和持國
臘後春前暖律催。日和風軟欲開梅。公方結客尋佳景，我亦忘形趁酒杯。添歌管，續尊罍。更闌燭短未能回。清歡莫待相期約，乘興來時便可來。

〈一二一〉

張才翁

張才翁，益州郫（今四川郫縣）人。嘗仕臨邛倅官。有詞一首，見《能改齋漫錄》。

雨中花
萬縷青青，初眠官柳，向人猶未成陰。據雕鞍馬上，擁鼻微吟。遠宦情懷誰問，空嗟壯志銷沈。正好花時節，山城留滯、忍負歸心。別離萬里，飄蓬無定，誰念會合難憑。相聚裏，休辭金盞，酒淺還深。欲把春愁抖擻，春愁轉更難禁。亂山高處，凭闌垂袖，聊寄登臨。

〈一二二〉

章楶

章楶（一〇二七——一一〇二），字質夫，建州浦城（今福建省浦城縣）人。治平四年（一〇六七）進士。哲宗朝歷集賢殿修撰，知渭州，築平夏城，敗西夏兵數十萬，擢樞密直學士。徽宗立，除同知樞密院事。崇寧元年（一一〇二），以資政殿學士，中太乙宮使，未幾卒。

水龍吟
燕忙鶯懶花殘，正堤上、柳花飄墜。輕飛點畫青林，誰道全無才思。閒趁遊絲，靜臨深院，日長門閉。傍珠簾散漫，垂垂欲下，依前被，風扶起。蘭帳玉人睡覺，怪春衣、雪霑瓊綴。繡牀旋滿，香毬無數，才圓卻碎。時見蜂兒，仰粘輕粉，魚吹池水。望章臺路杳，金鞍遊蕩，有盈盈淚。

〈一二三〉

徐積

徐積（一〇二八——一一〇三），字仲車，楚州山陽（今江蘇省淮安縣）人。治平四年（一〇六七）進士，除揚州司戶參軍、楚州教授，改和州防禦推官。徽宗立，改宣德郎。崇寧二年（一一〇三）卒，年七十六。有《節孝先生文集》，詞收其中。

漁父樂
水曲山隈四五家。夕陽煙火隔蘆花。漁唱歇，醉眠斜。綸竿簑笠是生涯。

無一事
見說紅塵罩九衢。貪名逐利各區區。論得失，問榮枯。爭似儂家占五湖。

堪畫看
討得漁竿買得船。歸休何必待高年。深浪裏，亂雲邊。只有逍遙是水仙。

〈一二四〉

誰學得
飽則高歌醉即眠。只知頭白不知年。江繞屋，水隨船。買得風光不著錢。

君看取
管得江湖占得山。白雲同散學雲閒。清旦出，夕陽還。不知身在畫屏間。

君不悟
一酌村醪一曲歌。回看塵世足風波。憂患大，是非多。縱得榮華有幾何。

〈一二五〉

王安國

王安國（一〇二八——一〇七四），字平甫，王安石之弟。熙寧元年（一〇六八），應茂材異等科入等，賜進士出身，除西京國子教授、崇文院校書，改秘閣校理。熙寧七年（一〇七四），安石罷相，安國爲呂惠卿所擠，奪官，放歸里，未幾卒，年四十七。有《王校理集》，不傳。

清平樂 春晚
留春不住。費盡鶯兒語。滿地殘紅宮錦污。昨夜南園風雨。小憐初上琵琶。曉來思繞天涯。不肯畫堂朱戶，春風自在梨花。

減字木蘭花 春情
畫橋流水。雨溼落紅飛不起。月破黃昏。簾裏餘香馬上聞。徘徊不語。今夜夢魂何處去。不似垂楊。猶解飛花入洞房。

〈一二六〉

孫洙

孫洙（一〇三一——一〇七九），字巨源，廣陵（今江蘇揚州）人。年十九舉進士，調秀州司戶參軍。復舉制科，遷集賢校理，太常禮官，治平中兼史館檢討，同知諫院，出知海州，元豐初兼直學士院，擢翰林學士，元豐二年（一〇七九）卒，年四十九。有《孫賢良集》，不傳。

菩薩蠻
樓頭上有三鼕鼓。何須抵死催人去。上馬苦忽忽。琵琶曲未終。回頭腸斷處。卻更廉纖雨。漫道玉爲堂。玉堂今夜長。

河滿子
悵望浮生急景，淒涼寶瑟餘音。楚客多情偏怨別，碧山遠水登臨。目送連天衰草，夜闌幾處疏砧。黃葉無風自落，秋雲不雨長陰。天若有情天亦老，搖搖幽恨難禁。惆悵舊歡如夢，覺來無處追尋。

〈一二七〉

韋驤

韋驤（一〇三三——一一〇五），字子駿，本名讓，錢塘（今浙江杭州）人。皇祐五年（一〇五三）進士，歷官尚書主客郎中。紹聖二年（一〇九五），提點夔州路刑獄。移知亳州，未上，改四明，乞閒，提舉洞霄宮。崇寧四年（一一〇五）卒，年七十二。

減字木蘭花 惜春詞
人生可意。祗說功名貪富貴。遇景開懷。且盡生前有限杯。韶華幾許。鶗鴂聲殘無覓處。莫自因循。一片花飛減卻春。

菩薩蠻 和舒信道水心寺會次韻
瓊杯且盡清歌送。人生離合眞如夢。瞬息又春歸。回頭光景非。香噴金獸暖。歡意愁更短。白髮不須量。從教千丈長。

〈一二八〉

圓禪師

圓禪師，主湖州甘露寺。有詞一首，見《羅湖野錄》。

漁家傲
本是瀟湘一釣客。自東自西自南北。只把孤舟爲屋宅。無寬窄。幕天席地人難測。頃聞四海停戈革。金門懶去投書冊。時向灘頭歌月白。眞高格。浮名浮利誰拘得。

〈一二九〉

晏幾道

晏幾道，字叔原，號小山，殊幼子，監潁昌許田鎮。崇寧四年（一一〇五），爲開封府推官。有《小山詞》一卷。
〔宋·黃庭堅《豫章先生文集》卷十六《小山集序》〕（晏叔原）乃獨嬉弄樂府之餘，而寓以詩人句法，清壯頓挫，能動搖人心，士大夫傳之，以爲有臨淄之風爾，罕能味其言也。（略）至其樂府，可謂狹邪之大雅，豪士之鼓吹。其合者，高唐、洛神之流；其下者，豈減桃葉、團扇哉？
〔宋·王灼《碧鷄漫志》卷二〕叔原（詞）如金陵王、謝子弟，秀氣勝韻，得之天然，將不可學。
〔宋·陳振孫《直齋書錄解題》卷二十一〕叔原詞在諸名勝中，獨可追逼《花間》，高處或過之。
〔清·周濟《介存齋論詞雜著》〕晏氏父子，仍步溫、韋，小晏，精力尤勝。
〔清·陳廷焯《白雨齋詞話》卷一〕《詩》三百篇，大旨歸於無邪。北宋晏小山工於言情，出元獻、文忠之右，然不免思涉於邪，有失風人之旨；而措詞婉妙，則一時獨步。
〔又卷七〕晏元獻、歐陽文忠皆工詞，而皆出小山下，專精之詣，固應讓渠獨步。然小山雖工詞，而卒不能比肩溫、韋，方駕正中者，以情溢詞外，未能意蘊言中也。故悅人甚易，而復古則不足。
〔清·馮煦《宋六十一家詞選・例言》〕淮海（秦觀）、小山，古之傷心人也。其淡語皆有味，淺語皆有致。求之兩宋詞人，實罕其匹。子晉欲以晏氏父子，追配李氏父子，誠爲知言。

〈一三〇〉

臨江仙
旖旎仙花解語，輕盈春柳能眠。玉樓深處綺窗前。夢回芳草夜，歌罷落梅天。沈水濃熏繡被，流霞淺酌金船。綠嬌紅小正堪憐。莫如雲易散，須似月頻圓。

又
夢後樓臺高鎖，酒醒簾幕低垂。去年春恨卻來時。落花人獨立，微雨燕雙飛。記得小蘋初見，兩重心字羅衣。琵琶絃上說相思。當時明月在，曾照彩雲歸。

蝶戀花
醉別西樓醒不記。春夢秋雲，聚散眞容易。斜月半窗還少睡。畫屏閒展吳山翠。衣上酒痕詩裏字。點點行行，總是淒涼意。紅燭自憐無好計。夜寒空替人垂淚。

〈一三一〉

又
夢入江南煙水路。行盡江南，不與離人遇。睡裏消魂無說處。覺來惆悵消魂誤。欲盡此情書尺素。浮雁沈魚，終了無憑據。卻倚緩絃歌別緒。斷腸移破秦筝柱。

鷓鴣天
彩袖殷勤捧玉鍾。當年拚卻醉顏紅。舞低楊柳樓心月，歌盡桃花扇影風。從別後，憶相逢。幾回魂夢與君同。今宵賸把銀釭照，猶恐相逢是夢中。

又
醉拍春衫惜舊香。天將離恨惱疏狂。年年陌上生秋草，日日樓中到夕陽。雲渺渺，水茫茫。征人歸路許多長。相思本是無憑語，莫向花牋費淚行。

又
小令尊前見玉簫。銀燈一曲太妖嬈。歌中醉倒誰能恨，唱罷歸來酒未消。春悄悄，夜迢迢。碧雲天共楚宮遙。夢魂慣得無拘檢，又踏楊花過謝橋。

〈一三二〉

又
碧藕花開水殿涼。萬年枝外轉紅陽。昇平歌管隨天仗，祥瑞封章滿御牀。金掌露，玉爐香。歲華方共聖恩長。皇州又奏圜扉靜，十樣宮眉捧壽觴。

生查子
金鞭美少年，去躍靑驄馬。牽繫玉樓人，繡被春寒夜。消息未歸來，寒食梨花謝。無處說相思，背面鞦韆下。

又
關山魂夢長，魚雁音塵少。兩鬢可憐靑，只爲相思老。歸夢碧紗窗，說與人人道。眞箇別離難，不似相逢好。
（案《唐宋諸賢絕妙詞選》卷五作王觀詞。別又見杜安世《壽域詞》。）

〈一三三〉

又
墬雨已辭雲，流水難歸浦。遺恨幾時休，心抵秋蓮苦。忍淚不能歌，試託哀絃語。絃語願相逢，知有相逢否。

南鄉子
淥水帶春潮。水上朱闌小渡橋。橋上女兒雙笑靨，妖嬈。倚著闌干弄柳條。月夜落花朝。減字偷聲按玉簫。柳外行人回首處，迢迢。若比銀河路更遙。

清平樂
留人不住。醉解蘭舟去。一棹碧濤春水路。過盡曉鶯啼處。渡頭楊柳青青。枝枝葉葉離情。此後錦書休寄，畫樓雲雨無憑。

又
幺絃寫意。意密絃聲碎。書得鳳牋無限事。猶恨春心難寄。臥聽疏雨梧桐。雨餘淡月朦朧。一夜夢魂何處，那回楊葉樓中。

〈一三四〉

木蘭花
鞦韆院落重簾暮。彩筆閒來題繡戶。牆頭丹杏雨餘花，門外綠楊風後絮。朝雲信斷知何處。應作襄王春夢去。紫騮認得舊游蹤。嘶過畫橋東畔路。

又
初心已恨花期晚。別後相思長在眼。蘭衾猶有舊時香，每到夢回珠淚滿。多應不信人腸斷。幾夜夜寒誰共暖。欲將恩愛結來生，只恐來生緣又短。

蝶戀花
初撚霜紈生悵望。隔葉鶯聲，似學秦娥唱。午睡醒來慵一餉。雙紋翠簟鋪寒浪。雨罷蘋風吹碧漲。脈脈荷花，淚臉紅相向。斜貼綠雲新月上。彎環正是愁眉樣。

〈一三五〉

鷓鴣天
守得蓮開結伴游。約開萍葉上蘭舟。來時浦口雲隨棹。采罷江邊月滿樓。花不語，水空流。年年拚得爲花愁。明朝萬一西風動，爭向朱顏不耐秋。

又
十里樓臺倚翠微。百花深處杜鵑啼。殷勤自與行人語，不似流鶯取次飛。驚夢覺，弄晴時。聲聲只道不如歸。天涯豈是無歸意，爭奈歸期未可期。

南鄉子
新月又如眉。長笛誰敎月下吹。樓倚暮雲初見雁，南飛。漫道行人雁後歸。意欲夢佳期。夢裏關山路不知。卻待短書來破恨，應遲。還是涼生玉枕時。

更漏子
柳絲長，桃葉小。深院斷無人到。紅日淡，綠煙晴。流鶯三兩聲。雪香濃，檀暈少。枕上臥枝花好。春思重，曉妝遲。尋思殘夢時。

〈一三六〉

少年游
西樓別後，風高露冷，無奈月分明。飛鴻影裏，擣衣砧外，總是玉關情。王孫此際，山重水遠，何處賦西征。金閨魂夢枉丁寧。尋盡短長亭。

減字木蘭花
長亭晚送。都似綠窗前日夢。小字還家。恰應紅燈昨夜花。良時易過。半鏡流年春欲破。往事難忘。一枕高樓到夕陽。

菩薩蠻
箇人輕似低飛燕。春來綺陌時相見。堪恨兩橫波。惱人情緒多。長留靑鬢住。莫放紅顏去。占取豔陽天。且教伊少年。

又
哀筝一弄湘江曲。聲聲寫盡湘波綠。纖指十三絃。細將幽恨傳。當筵秋水慢。玉柱斜飛雁。彈到斷腸時。青山眉黛低。

〈一三七〉

玉樓春
雕鞍好爲鶯花住。占取東城南陌路。儘敎春思亂如雲，莫管世情輕似絮。古來多被虚名誤。寧負虛名身莫負。勸君頻入醉鄉來，此是無愁無恨處。

又
東風又作無情計。豔粉嬌紅吹滿地。碧樓簾影不遮愁，還似去年今日意。誰知錯管春殘事。到處登臨曾費淚。此時金琖直須深，看盡落花能幾醉。

又
紅綃學舞腰肢軟。旋織舞衣宮樣染。織成雲外雁行斜，染作江南春水淺。露桃宮裏隨歌管。一曲霓裳紅日晚。歸來雙袖酒成痕，小字香牋無意展。

〈一三八〉

阮郎歸
舊香殘粉似當初。人情恨不如。一春猶有數行書。秋來書更疏。衾鳳冷，枕鴛孤。愁腸待酒舒。夢魂縱有也成虚。那堪和夢無。

又
天邊金掌露成霜。雲隨雁字長。綠杯紅袖稱重陽。人情似故鄉。蘭佩紫，菊簪黃。殷勤理舊狂。欲將沈醉換悲涼。清歌莫斷腸。

浣溪沙
家近旗亭酒易酤。花時長得醉功夫。伴人歌笑懶妝梳。戶外綠楊春繫馬，牀前紅燭夜呼盧。相逢還解有情無。

又
午醉西橋夕未醒。雨花淒斷不堪聽。歸時應減鬢邊青。衣化客塵今古道，柳含春意短長亭。鳳樓爭見路旁情。

〈一三九〉

六么令
綠陰春盡，飛絮繞香閣，晚來翠眉宮樣，巧把遠山學。一寸狂心未說，已向横波覺。畫簾遮匝。新翻曲妙，暗許閒人帶偷搯。前度書多隱語，意淺愁難答。昨夜詩有回紋，韻險還慵押。都待笙歌散了，記取留時霎。不消紅蠟。閒雲歸後，月在庭花舊闌角。

御街行
街南綠樹春饒絮。雪滿游春路。樹頭花豔雜嬌雲，樹底人家朱戶。北樓閒上，疏簾高卷，直見街南樹。闌干倚盡猶慵去。幾度黃昏雨。晚春盤馬踏青苔，曾傍綠陰深駐。落花猶在，香屏空掩，人面知何處。

點絳唇
花信來時，恨無人似花依舊，又成春瘦。折斷門前柳。天與多情，不與長相守，分飛後。淚痕和酒。占了雙羅袖。

〈一四〇〉

又
湖上西風，露花啼處秋香老。謝家春草。唱得清商好。笑倚蘭舟，轉盡新聲了。煙波渺。暮雲稀少。一點涼蟾小。

虞美人
曲闌干外天如水。昨夜還曾倚。初將明月比佳期。長向月圓時候、望人歸。羅衣著破前香在。舊意誰教改。一春離恨懶調絃。猶有兩行閒淚、寶箏前。

採桑子
秋來更覺消魂苦，小字還稀。坐想行思。怎得相看似舊時。南樓把手憑肩處，風月應知。別後除非。夢裏時時得見伊。

又
西樓月下當時見，淚粉偷勻。歌罷還顰。恨隔爐煙看未眞。別來樓外垂楊縷，幾換青春。倦客紅塵。長記樓中粉淚人。

〈一四一〉

留春令
畫屏天畔，夢回依約，十洲雲水。手撚紅牋寄人書，寫無限、傷春事。別浦高樓曾漫倚。對江南千里。樓下分流水聲中，有當日、凭高淚。

思遠人
紅葉黃花秋意晚。千里念行客。飛雲過盡，歸鴻無信，何處寄書得。淚彈不盡臨窗滴。就硯旋研墨。漸寫到別來，此情深處，紅牋爲無色。

碧牡丹
翠袖疏紈扇。涼葉催歸燕。一夜西風，幾處傷高懷遠。細菊枝頭，開嫩香還徧。月痕依舊庭院。事何限。悵望秋意晚。離人鬢華將換。靜憶天涯，路比此情猶短。試約鸞牋，傳素期良願。南雲應有新雁。

〈一四二〉

長相思
長相思。長相思。若問相思甚了期。除非相見時。長相思。長相思。欲把相思說似誰。淺情人不知。

〈一四三〉

王觀

王觀，字通叟，如皋（今江蘇省如皋縣）人。嘉祐二年（一〇五七）進士。元豐二年（一〇七九），爲大理寺丞，坐知江都縣枉法受財，除名永州編管（或云曾官翰林學士）。曾著《揚州賦》、《芍葯譜》。詞集名《冠柳集》，不傳，今有輯本。

卜算子 送鮑浩然之浙東
水是眼波横，山是眉峯聚。欲問行人去那邊，眉眼盈盈處。才始送春歸，又送君歸去。若到江南趕上春，千萬和春住。

雨中花令 夏詞
百尺清泉聲陸續。映瀟灑、碧梧翠竹。面千步回廊，重重簾幕，小枕敲寒玉。試展鮫綃看畫軸。見一片、瀟湘凝綠。待玉漏穿花，銀河垂地，月上闌干曲。

〈一四四〉

慶清朝慢 踏青
調雨爲酥，催冰做水，東君分付春還，何人便將輕暖，點破殘寒。結伴踏青去好，平頭鞋子小雙鸞。煙郊外，望中秀色，如有無間。晴則箇，陰則箇，餖飣得天氣，有許多般。須教鏤花撥柳，爭要先看。不道吳綾繡襪，香泥斜沁幾行斑。東風巧，盡收翠綠，吹在眉山。

生查子
關山魂夢長，塞雁音書少。兩鬢可憐靑，一夜相思老。歸傍碧紗窗，說與人人道。眞箇別離難，不似相逢好。

菩薩蠻
單于吹落山頭月。漫漫江上沙如雪。誰唱縷金衣。水寒船舫稀。蘆花楓葉浦。憶抱琵琶語。身未發長沙。夢魂先到家。

〈一四五〉

張舜民

張舜民，字芸叟，號浮休居士，又號矴齋，邠州（今陝西省邠縣）人。治平二年（一〇六五）進士。元祐元年（一〇八六），召試，授秘閣校理。二年，爲監察御史。徽宗立（一一〇一），官吏部侍郎，旋知定州，改同州，坐元祐黨籍，貶商州，卒。有《畫墁集》，今傳本從《永樂大典》輯出。

賣花聲 題岳陽樓
木葉下君山。空水漫漫。十分斟酒斂芳顏。不是渭城西去客，休唱陽關。醉袖撫危欄。天淡雲閒。何人此路得生還。回首夕陽紅盡處，應是長安。

〈一四六〉

魏夫人

魏夫人，襄陽（今湖北省襄陽市）人。魏泰之姊，曾布之妻，封魯國夫人。近人周泳先輯有《魯國夫人詞》一卷。

減字木蘭花
落花飛絮。杳杳天涯人甚處。欲寄相思。春盡衡陽雁漸稀。離腸淚眼。腸斷淚痕流不斷。明月西樓。一曲闌干一倍愁。

菩薩蠻
溪山掩映斜陽裏。樓臺影動鴛鴦起。隔岸兩三家。出牆紅杏花。綠楊堤下路。早晚溪邊去。三見柳綿飛。離人猶未歸。

〈一四七〉

又
東風又綠瀛洲草。畫樓簾捲淸霜曉。清絕比湖梅。花開未滿枝。長天音信斷。又見南歸雁。何處是離愁，長安明月樓。

定風波
不是無心惜落花。落花無意戀春華。昨日盈盈枝上笑。誰道。今朝吹去落誰家。把酒臨風千種恨。難問。夢回雲散見無涯。妙舞清歌誰是主。回顧。高城不見夕陽斜。

武陵春
小院無人簾半捲，獨自倚闌時。寬盡春來金縷衣。憔悴有誰知。玉人近日書來少，應是怨來遲。夢裏長安早晚歸。和淚立斜暉。

〈一四八〉

孫浩然

孫浩然，仕履不詳，王詵曾書其《離亭燕》詞意作《江山秋晚圖》。

離亭燕
一帶江山如畫。景物向秋瀟洒。水浸碧天何處斷，霽色冷光相射。橘樹荻花洲，掩映竹籬茅舍。天際客帆高挂。煙外酒旗低亞。多少六朝興廢事，盡入漁樵閒話。悵望倚層樓，紅日無言西下。
（案此首又作張昇詞，見《過庭錄》）

〈一四九〉

王詵

王詵，字晉卿，本太原（今山西太原市）人，徙開封（今河南省開封市）。熙寧二年（一〇六九），尚英宗女蜀國長公主，拜左衞將軍駙馬都尉，爲利州防禦使。元豐二年（一〇七九），坐罪落駙馬都尉，責授昭化軍節度行軍司馬，均州安置，移潁州安置。元祐元年（一〇八六），復登州刺史、駙馬都尉。近人趙萬里輯有《王晉卿詞》一卷。

玉樓春 海棠
錦城春色花無數。排比笙歌留客住。輕寒輕暖夾衣天，乍雨乍晴寒食路。花雖不語鶯能語。莫放韶光容易去。海棠開後月明前，縱有千金無買處。

蝶戀花
鐘送黃昏雞報曉。昏曉相催，世事何時了。萬恨千愁人自老。春來依舊生芳草。忙處人多閒處少。閒處光陰，幾箇人知道。獨上高樓雲渺渺。天涯一點青山小。

〈一五〇〉

又
小雨初晴回晚照。金翠樓臺，倒影芙蓉沼。楊柳垂垂風裊裊。嫩荷無數青鈿小。似此園林無限好。流落歸來，到了心情少。坐到黃昏人悄悄。更應添得朱顏老。

〈一五一〉

陳愷

陳愷(一○三五——一一〇〇)，字濟翁(一云字濟公)。婺州永康(今浙江省永康縣)人，治平四年(一○六七)進士。元符三年(一一〇〇)卒。

驀山溪
去年今日，從駕游西苑。彩仗壓金波，看水戲、魚龍曼衍。寶津南殿，宴坐近天顏，金杯酒，君王勸。頭上宮花顫。六軍錦繡，萬騎穿楊箭。日暮翠華歸，擁鈞天、笙歌一片。如今關外千里未歸人，前山雨，西樓晚。望斷思君眼。

〈一五二〉

蘇軾

蘇軾(一〇三七——一一〇一)，字子瞻，一字和仲，號東坡居士，眉州眉山(今四川省眉山縣)人。嘉祐二年(一〇五七)進士，累除中書舍人、翰林學士，歷端明殿學士、禮部尙書。紹聖初，坐訕謗，安置惠州，徙昌化。徽宗立(一一〇〇)，移廉州，徙永州，建中靖國元年(一一〇一)，卒於常州，年六十六，有《東坡集》。

〔宋·王灼《碧鷄漫志》卷二〕 東坡先生以文章餘事作詩，溢而作詞曲，高處出神入天，平處臨鏡笑春，不顧儕輩。或曰：「長短句中詩也。」爲此論者，乃是遭柳永野孤涎之毒。詩與樂府同出，豈當分異？若從柳氏家法，正自不分異耳。東坡先生非醉心於音律者，偶爾作歌，指出向上一路，新天下耳目，弄筆者始知自振。

〔宋·胡仔《苕溪漁隱叢話》後集卷三十三引《復齋漫錄》〕 晁無咎云：居士詞，人多謂不諧音律。然横放傑出，自是曲子內縛不住者。

〔宋·胡寅《酒邊詞序》〕 及眉山蘇氏，一洗綺羅香澤之態，擺脫綢繆宛轉之度，使人登高望遠，舉首高歌，而逸懷浩氣，超然塵垢之外，於是《花間》爲皂隸，而柳氏爲輿臺矣。

〔宋·湯衡《于湖詞序》〕 夫鏤玉雕瓊，裁花剪葉，唐末詞人非不美也。然粉澤之工，反累正氣。東坡慮其不幸而溺乎彼，故援而止之唯恐不及。其後元祐諸公，嬉弄樂府，寓以詩人句法，無一毫浮靡之氣，實自東坡發也。

〈一五三〉

〔金·元好問《遺山文集》卷三十六《新軒樂府引》〕 唐歌詞多宮體，又皆極力爲之。自東坡一出，情性之外，不知有文字，眞有一洗萬古凡馬空氣象。雖時作宮體，亦豈可以宮體概之？人有言，樂府本不難作，從東坡放筆後便難作。此殆以工拙論，非知坡者。所以然者，《詩》三百所載小夫賤婦幽憂無聊賴之語，時猝爲外物感觸，滿心而發，肆口而成者爾。其初果欲被管絃，諧金石，經聖人手，以與六經幷傳乎？小夫賤婦且然，而謂東坡翰墨游戲，乃求與前人角勝負，誤矣。自今觀之，東坡聖處，非有意於文字爲工，不得不然之爲工也。坡以來，山谷、晁無咎、陳去非、辛幼安諸公，俱以歌詞取稱，吟詠情性，留連光景，清壯頓挫，能起人妙思。亦有語意拙直，不自緣飾，因病成妍者，皆自坡發之。

〔清·紀昀《四庫全書總目提要·東坡詞提要》〕 詞自晚唐五代以來，以清切婉麗爲宗，至柳永而一變，如詩家之有白居易；至蘇軾而又一變，如詩家之有韓愈，遂開南宋辛棄疾等一派。尋源溯流，不能不謂之別格。然謂之不工則不可，故至今日，尚與《花間》一派幷行，不能偏廢。

〔清·周濟《介存齋論詞雜著》〕 人賞東坡粗豪，吾賞東坡韶秀。韶秀是東坡佳處，粗豪則病也。東坡每事俱不十分用力，古文、書、畫皆爾，詞亦爾。

〔清·劉熙載《藝槪》卷四〕 東坡詞頗似老杜詩，以其無意不可入，無事不可言也。若其豪放之致，則時與太白爲近。

〈一五四〉

太白《憶秦娥》，聲情悲壯，晚唐、五代，惟趨婉麗，至東坡始能復古。後世論詞者，或轉以東坡爲變調，不知晚唐、五代乃變調也。

〔清·陳廷焯《白雨齋詞話》卷一〕 蘇、辛幷稱，然兩人絕不相似。魄力之大，蘇不如辛；氣體之高，辛不逮蘇遠矣。東坡詞寓意高遠，運筆空靈，措語忠厚，其獨到處，美成、白石亦不能到。昔人謂東坡詞非正聲，此特拘於音調言之，而不究本原之所在，眼光如豆，不足與之辯也。

水龍吟
古來雲海茫茫，道山絳闕知何處。人間自有，赤城居士，龍蟠鳳舉。清淨無爲，坐忘遺照，八篇奇語。向玉霄東望，蓬萊晻靄，有雲駕、驂風馭。行盡九州四海，笑紛紛、落花飛絮。臨江一見，謫仙風采，無言心許。八表神遊，浩然相對，酒酣箕踞。待垂天賦就，騎鯨路穩，約相將去。

又 詠笛材 公舊序云：時太守閭丘公顯已致仕居姑蘇，後房懿卿者，甚有才色，因賦此詞。一云贈趙晦之。
楚山修竹如雲，異材秀出千林表。龍鬚半翦，鳳膺微漲，玉肌勻繞。木落淮南，雨晴雲夢，月明風嫋。自中郎不見，桓伊去後，知孤負、秋多少。聞道嶺南太守，後堂深、綠珠嬌小。綺窗學弄，梁州初徧，霓裳未了。嚼徵含宮，泛商流羽，一聲雲杪。爲使君洗盡，蠻風瘴雨，作霜天曉。

〈一五五〉

又 次韻章質夫楊花詞
似花還似非花，也無人惜從教墜。抛家傍路，思量卻是，無情有思。縈損柔腸，困酣嬌眼，欲開還閉。夢隨風萬里，尋郎去處，又還被、鶯呼起。不恨此花飛盡，恨西園、落紅難綴。曉來雨過，遺蹤何在，一池萍碎。春色三分，二分塵土，一分流水。細看來，不是楊花點點，是離人淚。

又 公舊注云：閭丘大夫孝直公顯嘗守黃州，作棲霞樓，爲郡中勝絕。元豐五年，余謫居于黄。正月十七日，夢扁舟渡江，中流回望，樓中歌樂雜作。舟中人言：公顯方會客也，覺而異之，乃作此詞。公顯時已致仕在蘇州。
小舟橫截春江，臥看翠壁紅樓起。雲間笑語，使君高會，佳人半醉。危柱哀絃，豔歌餘響，繞雲縈水。念故人老大，風流未減，獨回首、煙波裏。推枕惘然不見，但空江、月明千里。五湖聞道，扁舟歸去，仍攜西子。雲夢南州，武昌南岸，昔遊應記。料多情夢裏，端來見我，也參差是。

〈一五六〉

滿庭芳 公舊序云：元豐七年四月一日，余將去黄移汝，留別雪堂鄰里二三君子。會李仲覽自江東來別，遂書以遺之。
歸去來兮，吾歸何處，萬里家在岷峨。百年強半，來日苦無多。坐見黃州再閏，兒童盡、楚語吳歌。山中友，雞豚社酒，相勸老東坡。云何。當此去，人生底事，來往如梭。待閒看，秋風洛水清波。好在堂前細柳，應念我、莫翦柔柯。仍傳語，江南父老，時與曬漁蓑。

又 公舊序云：有王長官者，棄官三十三年，黄人謂之王先生。因送陳慥來過余，因賦此。
三十三年，今誰存者，算只君與長江。凛然蒼檜，霜幹苦難雙。聞道司州古縣，雲溪上、竹塢松窗。江南岸，不因送子，寧肯過吾邦。摐摐。疏雨過，風林舞破，煙蓋雲幢。願持此邀君，一飲空缸。居士先生老矣，眞夢裏、相對殘釭。歌舞斷，行人未起，船鼓已逄逄。

水調歌頭 快哉亭作
落日繡簾捲，亭下水連空。知君爲我，新作窗戶溼青紅。長記平山堂上，敧枕江南煙雨，渺渺沒孤鴻。認得醉翁語，山色有無中。一千頃，都鏡淨，倒碧峯。忽然浪起，掀舞一葉白頭翁。堪笑蘭臺公子，未解莊生天籟，剛道有雌雄。一點浩然氣，千里快哉風。

〈一五七〉

又 公舊序云：余去歲在東武，作《水調歌頭》以寄子由。今年，子由相從彭門百餘日，過中秋而去，作此曲以別余。以其語過悲，乃爲和之。其意以不早退爲戒，以退而相從之樂爲慰云耳。
安石在東海，從事鬢驚秋。中年親友難別，絲竹緩離愁。一旦功成名遂，準擬東還海道，扶病入西州。雅志困軒冕，遺恨寄滄洲。歲云暮，須早計，要褐裘。故鄉歸去千里，佳處輒遲留。我醉歌時君和，醉倒須君扶我，惟酒可忘憂。一任劉玄德，相對臥高樓。

又 公舊序-云：歐陽文忠公嘗問余：「琴詩何者最善？」答以退之聽穎師琴詩最善。公曰：「此詩最奇麗，然非聽琴，乃聽琵琶也。」余深然之。建安章質夫家善琵琶者，乞爲歌詞。余久不作，特取退之詞，稍加櫽括，使就聲律，以遺之云。
昵呢兒女語，燈火夜微明。恩怨爾汝來去，彈指淚和聲。忽變軒昂勇士，一鼓塡然作

〈一五八〉

氣，千里不留行。回首暮雲遠，飛絮攪青冥。衆禽裏，眞彩鳳，獨不鳴。躋攀寸步千險，一落百尋輕，煩子指間風雨，置我腸中冰炭，起坐不能平。推手從歸去，無淚與君傾。

又 丙辰中秋，歡飲達旦，大醉。作此篇，兼懷子由
明月幾時有，把酒問青天。不知天上宮闕，今夕是何年。我欲乘風歸去，又恐瓊樓玉宇，高處不勝寒。起舞弄清影，何似在人間。轉朱閣，低綺戶，照無眠。不應有恨，何事長向別時圓。人有悲歡離合，月有陰晴圓缺，此事古難全。但願人長久，千里共嬋娟。

滿江紅 楊元素《本事曲集》：董毅夫名鉞，自梓漕得罪歸鄱陽，遇東坡於齊安。怪其豐暇自得。曰：吾再娶柳氏，三日而去官。吾固不戚戚，而憂柳氏不能忘懷於進退也。已而欣然同憂患，如處富貴，吾是以益安焉。乃令家僮歌其所作滿江紅。東坡嗟歎之，次其韻。
憂喜相尋，風雨過、一江春綠。巫峽夢、至今空有，亂山屏簇。何似伯鸞攜德耀，簞瓢未足清歡足。漸粲然、光彩照階庭，生蘭玉。幽夢裏，傳心曲。腸斷處，憑他續。文君婿知否，笑君卑辱。君不見周南歌漢廣，天教夫子休喬木。便相將、左手抱琴書，雲間宿。

〈一五九〉

又 東武會流杯亭
東武南城，新堤固、漣漪初溢。隱隱遍、長林高阜，臥紅堆碧。枝上殘花吹盡也，與君更向江頭覓。問向前、猶有幾多春，三之一。官裏事，何時畢。風雨外，無多日。相將泛曲水，滿城爭出。君不見蘭亭修禊事，當時坐上皆豪逸。到如今、修竹滿山陰，空陳迹。

又 懷子由作
清潁東流，愁目斷、孤帆明滅。宦游處、青山白浪，萬重千疊。孤負當年林下意，對床夜雨聽蕭瑟。恨此生、長向別離中，添華髮。一尊酒，黃河側。無限事，從頭說。相看恍如昨，許多年月。衣上舊痕餘苦淚，眉間喜氣添黃色。便與君、池上覓殘春，花如雪。

歸朝歡 公嘗有詩與蘇伯固，其序曰：昔在九江，與蘇伯固唱和，其略曰：「我夢扁舟浮震澤。雪浪橫江千頃白。覺來滿眼是廬山，倚天無數開青壁。」蓋實夢也。然公詩復云：「扁舟震澤定何時，滿眼廬山覺又非。」
我夢扁舟浮震澤。雪浪搖空千頃白。覺來滿眼是廬山，倚天無數開青壁。此生長接淅。與君同是江南客。夢中遊，覺來清賞，同作飛梭擲。明日西風還挂席。唱我新詞淚沾臆。靈均去後楚山空，澧陽蘭芷無顏色。君才如夢得。武陵更在西南極。竹枝詞，莫搖新唱，誰謂古今隔。

〈一六〇〉

念奴嬌 赤壁懷古
大江東去，浪淘盡、千古風流人物。故壘西邊人道是，三國周郎赤壁。亂石穿空，驚濤拍岸，捲起千堆雪。江山如畫，一時多少豪傑。遙想公瑾當年，小喬初嫁了，雄姿英發。羽扇綸巾談笑間，強虜灰飛煙滅。故國神遊，多情應笑，我早生華髮。人間如夢，一尊還酹江月。

南歌子 寓意
雨暗初疑夜，風回忽報晴。淡雲斜照著山明。細草軟沙溪路、馬蹄輕。卯酒醒還困，仙材夢不成。藍橋何處覓雲英。只有多情流水、伴人行。

永遇樂 寄孫巨源
長憶別時，景疏樓上，明月如水。美酒清歌，留連不住，月隨人千里。別來三度，孤光又滿，冷落共誰同醉。捲珠簾，淒然顧影，共伊到明無寐。今朝有客。來從淮上，能道使君深意。憑仗清淮，分明到海，中有相思淚。而今何在，西垣清禁，夜永露華侵被。此時看，回廊曉月，也應暗記。

〈一六一〉

沁園春
孤館燈青，野店雞號，旅枕夢殘。漸月華收練，晨霜耿耿，雲山摛錦，朝露溥溥。世路無窮，勞生有限，似此區區長鮮歡。微吟罷，憑征鞍無語，往事千端。當時共客長安。似二陸初來俱少年。有筆頭千字，胸中萬卷，致君堯舜，此事何難。用舍由時，行藏在我，袖手何妨閒處看。身長健，但優游卒歲，且鬬尊前。

木蘭花令
霜餘已失長淮闊。空聽潺潺清潁咽。佳人猶唱醉翁詞，四十三年如電抹。草頭秋露流珠滑。三五盈盈還二八。與余同是識翁人，惟有西湖波底月。

〈一六二〉

又 次馬中玉韻
知君仙骨無寒暑。千載相逢猶旦暮。故將別語惱佳人，要看梨花枝上雨。落花已逐迴風去。花本無心鶯自訴。明朝歸路下塘西，不見鶯啼花落處。

西江月
世事一場大夢，人生幾度秋涼。夜來風葉已鳴廊。看取眉頭鬢上。酒賤常愁客少，月明多被雲妨。中秋誰與共孤光。把琖淒然北望。

又 梅花
玉骨那愁瘴霧，冰姿自有仙風。海仙時遣探芳叢。倒挂綠毛么鳳。素面翻嫌粉涴，洗妝不褪脣紅。高情已逐曉雲空。不與梨花同夢。

又 公自序云：春夜蘄水中過酒家飲。酒醉，乘月至一溪橋上，解鞍曲肱少休。及覺，已曉。亂山葱蘢，不謂塵世也。書此詞橋柱上。
照夜瀰瀰淺浪，橫空曖曖微霄。障泥未解玉驄驕。我欲醉眠芳草。可惜一溪明月，莫教踏破瓊瑤。解鞍敲枕綠楊橋。杜宇一聲春曉。

〈一六三〉

又 平山堂
三過平山堂下，半生彈指聲中。十年不見老仙翁。壁上龍蛇飛動。欲弔文章太守，仍歌楊柳春風。休言萬事轉頭空。未轉頭時皆夢。

又 送別
昨夜扁舟京口，今朝馬首長安。舊官何物與新官。只有湖山公案。此景百年幾變，箇中下語千難。使君才氣卷波瀾。與把新詩判斷。

臨江仙 龍丘子自洛至蜀，載二侍女，戎裝駿馬。至溪山佳處，輒留，見者以爲異人。後十年，築室黄岡之北，號靜安居士。作此記之
細馬遠馱雙侍女，青巾玉帶紅鞾。溪山好處便爲家。誰知巴峽路，卻見洛城花。面旋落英飛玉蕊，人間春日初斜。十年不見紫雲車。龍丘新洞府，鉛鼎養丹砂。

〈一六四〉

又 送王鹹
忘卻成都來十載，因君未免思量。憑將清淚灑江陽。故山知好在，孤客自悲涼。坐上别愁君未見，歸來欲斷無腸。殷勤且更盡離觴。此身如傳舍，何處是吾鄉。

又
尊酒何人懷李白，草堂遙指江東。珠簾十里捲香風。花開又花謝，離恨幾千重。輕舸渡江連夜到，一時驚笑衰容。語音猶自帶吳儂。夜闌對酒處，依舊魂夢中。

又
夜飲東坡醒復醉。歸來髣髴三更。家童鼻息已雷鳴。敲門都不應，倚杖聽江聲。長恨此身非我有，何時忘卻營營。夜闌風靜縠紋平。小舟從此逝，江海寄餘生。

漁家傲 金陵賞心亭送王勝之龍圖。王守金陵，視事一日移南郡
千古龍蟠并虎踞。從公一弔興亡處。渺渺斜風吹細雨。芳草渡。江南父老留公住。公駕飛車淩彩霧。紅鸞驂乘青鸞馭。卻訝此洲名白鷺。非吾侶。翩然欲下還飛去。

〈一六五〉

鷓鴣天 東坡謫黃州時作此詞，眞本藏林子敬家。
林斷山明竹隱牆。亂蟬衰草小池塘。翻空白鳥時時見，照水紅蕖細細香。村舍外，古城旁。杖藜徐步轉斜陽。殷勤昨夜三更雨，又得浮生一日涼。

少年游 潤州作
去年相送，餘杭門外，飛雪似楊花。今年春盡，楊花似雪，猶不見還家。對酒捲簾邀明月，風露透窗紗。恰似姮娥憐雙燕，分明照、畫梁斜。

定風波 公舊序云：三月七日，沙湖道中遇雨。雨具先去，同行皆狼狽，余獨不覺，已而遂晴，故作此詞。
莫聽穿林打葉聲。何妨吟嘯且徐行。竹杖芒鞋輕勝馬。誰怕。一蓑煙雨任平生。料峭春風吹酒醒。微冷。山頭斜照卻相迎。回首向來瀟灑處。歸去。也無風雨也無晴。

〈一六六〉

又 重陽
與客攜壺上翠微。江涵秋影雁初飛。塵世難逢開口笑。年少。菊花須插滿頭歸。酩酊但酬佳節了。雲嶠。登臨不用怨斜暉。古往今來誰不老。多少。牛山何必更沾衣。

又 公自序云：余昔與張子野、劉孝叔、李公擇、陳令舉、楊元素會於吳興。時子野作六客詞，其卒章云：「見說賢人聚吳分。試問。也應旁有老人星。」凡十五年，再過吳興，而五人者皆已亡矣。時張仲謀與曹子方，劉景文、蘇伯固、張秉道爲坐客，仲謀請作後六客詞。
月滿苕溪照夜堂。五星一老鬬光芒。十五年間眞夢裏。何事。長庚對月獨淒涼。綠鬢蒼顏同一醉。還是。六人吟笑水雲鄉。賓主談鋒誰得似。看取。曹劉今對兩蘇張。

又 南海歸贈王定國侍人寓娘
常羨人間琢玉郎。天應乞與點酥娘。盡道清歌傳皓齒。風起。雪飛炎海變清涼。萬里歸來顏愈少。微笑。笑時猶帶嶺梅香。試問嶺南應不好。卻道。此心安處是吾鄉。

〈一六七〉

南鄉子 春情
晚景落瓊杯。照眼雲山翠作堆。認得岷峨春雪浪，初來。萬頃蒲萄漲淥醅。暮雨暗陽臺。亂灑高樓溼粉顋。一陣東風來捲地，吹迴。落照江天一半開。

又 重九涵輝樓呈徐君猷
霜降水痕收。淺碧鱗鱗露遠洲。酒力漸消風力軟，颼颼。破帽多情卻戀頭。佳節若爲酬。但把清尊斷送秋。萬事到頭都是夢，休休。明日黃花蝶也愁。

又 送述古
回首亂山橫。不見居人只見城。誰似臨平山上塔，亭亭。迎客西來送客行。歸路晚風清。一枕初寒夢不成。今夜殘燈斜照處，熒熒。秋雨晴時淚不晴。

又 和楊元素
東武望餘杭。雲海天涯兩杳茫。何日功成名遂了，還鄉。醉笑陪公三萬場。不用登臨恨落日，孤雲野水斷人腸。

〈一六八〉

又 自述
涼簟碧紗廚。一枕清風晝睡餘。睡聽晚衙無一事，徐徐。讀盡牀頭幾卷書。搔首賦歸歟。自覺功名懶更疏。若問使君才與術，何如。占得人間一味愚。

南歌子 遊賞
山與歌眉斂，波同醉眼流。遊人都上十三樓。不羨竹西歌吹、古揚州。菰黍連昌歜，瓊彝倒玉舟。誰家水調唱歌頭。聲繞碧山飛去、晚雲留。

又 湖州作
山雨瀟瀟過，溪橋瀏瀏清。小園幽榭枕蘋汀。門外月華如水、綵舟横。苕岸霜花盡，江湖雪陣平。兩山遙指海門青。回首水雲何處、覓孤城。

又 暮春
紫陌尋春去，紅塵拂面來。無人不道看花回。惟見石榴新蕊、一枝開。冰簟堆雲髻，金尊灧玉醅。綠陰青子莫相催。留取紅巾千點、照池臺。

〈一六九〉

好事近 湖上
湖上雨晴時，秋水半篙初沒。朱檻俯窺寒鑑，照衰顏華髮。醉中吹墮白綸巾，溪風漾流月。獨棹小舟歸去，任煙波飄兀。

望江南 暮春
春已老，春服幾時成。曲水浪低蕉葉穩，舞雩風軟紵羅輕。酣詠樂昇平。微雨過，何處不催耕。百舌無言桃李盡，柘林深處鵓鴣鳴。春色屬蕪菁。

又 暮春
春未老，風細柳斜斜。試上超然臺上看，半壕春水一城花。煙雨暗千家。寒食後，酒醒卻咨嗟。休對故人思故國，且將新火試新茶。詩酒趁年華。

〈一七〇〉

卜算子 黃魯直跋云：東坡道人在黄州時作，語言高妙，似非吃煙火食人語。非胸中有萬卷書，筆下無一點塵俗氣，孰能至是。
缺月挂疏桐，漏斷人初靜。時見幽人獨往來，縹緲孤鴻影。驚起卻回頭，有恨無人省。揀盡寒枝不肯棲，楓落吳江冷。

瑞鷓鴣 觀潮
碧山影裏小紅旗。儂是江南踏浪兒。拍手欲嘲山簡醉，齊聲爭唱浪婆詞。西興渡口帆初落，漁浦山頭日未敧。儂欲送潮歌底曲，尊前還唱使君詩。

昭君怨 送別
誰作桓伊三弄。驚破綠窗幽夢。新月與愁煙。滿江天。欲去又還不去。明日落花飛絮。飛絮送行舟。水東流。

戚氏 此詞始終指意，言周穆王賓於西王母事。
玉龜山。東皇靈嫓統羣仙。絳闕岧嶢，翠房深迥，倚霏煙。幽閒。志蕭然。金城千里鎖嬋娟。當時穆滿巡狩，翠華曾到海西邊。風露明霽，鯨波極目，勢浮輿蓋方圓。正迢迢麗日，玄圃清寂，瓊草芊緜。爭解繡勒香韉。鸞輅駐蹕，八馬戲芝田。瑤池近、畫樓隱隱，翠鳥翩翩。肆華筵。間作脆管鳴絃。宛若帝所鈞天。稚顏皓齒，綠髮方瞳，圓極恬淡高妍。盡倒瓊壺酒，獻金鼎藥，固大椿年。縹緲飛瓊妙舞，命雙成、奏曲醉留連。雲璈韻響瀉寒泉。浩歌暢飲，斜月低河漢。漸漸綺霞、天際紅深淺。動歸思、迴首塵寰。爛漫遊、玉輦東還。杏花風、數里響鳴鞭。望長安路，依稀柳色，翠點春妍。

〈一七一〉

賀新郎 夏景
乳燕飛華屋。悄無人、桐陰轉午，晚涼新浴。手弄生綃白團扇，扇手一時似玉。漸困倚、孤眠清熟。簾外誰來推繡戶，枉教人、夢斷瑤臺曲。又卻是，風敲竹。石榴半吐紅巾蹙。待浮花、浪蕊都盡，伴君幽獨。穠豔一枝細看取，芳心千重似束。又恐被、秋風驚綠。若待得君來向此，花前對酒不忍觸。共粉淚，兩簌簌。

〈一七二〉

洞仙歌 公自序云：僕七歲時見眉山老尼姓朱，忘其名，年九十餘，自言：嘗隨其師入蜀主孟昶宮中。一日大熱，蜀主與花蕊夫人夜起避暑摩訶池上，作一詞。朱具能記之。今四十年，朱已死，人無知此詞者。但記其首兩句，暇日尋味，豈《洞仙歌令》乎？乃爲足之。
冰肌玉骨，自清涼無汗。水殿風來暗香滿。繡簾開、一點明月窺人，人未寢、敧枕釵橫鬢亂。起來攜素手，庭戶無聲，時見疏星渡河漢。試問夜如何，夜已三更，金波淡、玉繩低轉。但屈指、西風幾時來，又不道、流年暗中偷換。

八聲甘州 寄參寥子
有情風、萬里卷潮來，無情送潮歸。問錢塘江上，西興浦口，幾度斜暉。不用思量今古，俯仰昔人非。誰似東坡老，白首忘機。記取西湖西畔，正暮山好處，空翠煙霏。算詩人相得，如我與君稀。約他年、東還海道，願謝公、雅志莫相違。西州路，不應回首，爲我沾衣。

阮郎歸 初夏
綠槐高柳咽新蟬。薰風初入絃。碧紗窗下水沉煙。棋聲驚晝眠。微雨過，小荷翻。榴花開欲然。玉盆纖手弄清泉。瓊珠碎卻圓。

〈一七三〉

江神子 江景
鳳凰山下雨初晴。水風清，晚霞明。一朵芙蕖，開過尚盈盈。何處飛來雙白鷺，如有意，慕娉婷。忽聞江上弄哀箏。苦含情。遣誰聽。煙斂雲收，依約是湘靈。欲待曲終尋問取，人不見，數峯青。

又 獵詞
老夫聊發少年狂。左牽黃，右擎蒼。錦帽貂裘，千騎卷平崗。爲報傾城隨太守，親射虎，看孫郎。酒酣胸膽尚開張。鬢微霜。又何妨。持節雲中，何日遣馮唐。會挽雕弓如滿月，西北望，射天狼。

又 恨別
天涯流落思無窮。既相逢。卻匆匆。攜手佳人，和淚折殘紅。爲問東風餘幾許，春縱在，與誰同。隋堤三月水溶溶。背歸鴻。去吳中。回首彭城，清泗與淮通。寄我相思千點淚，流不到，楚江東。

〈一七四〉

又 公之夫人王氏先卒，味此詞，蓋悼亡也。
十年生死兩茫茫。不思量。自難忘。千里孤墳，無處話淒涼。縱使相逢應不識，塵滿面，鬢如霜。夜來幽夢忽還鄉。小軒窗。正梳妝。相顧無言，惟有淚千行。料得年年腸斷處，明月夜，短松岡。

蝶戀花 春景
花褪殘紅青杏小。燕子飛時，綠水人家繞。枝上柳綿吹又少。天涯何處無芳草。牆裏鞦韆牆外道。牆外行人，牆裏佳人笑。笑漸不聞聲漸悄。多情卻被無情惱。

又 送春
雨後春容清更麗。只有離人，幽恨終難洗。北固山前三面水。碧瓊梳擁青螺髻。一紙鄉書來萬里。問我何年，眞箇成歸計。白首送春拚一醉。東風吹破千行淚。

〈一七五〉

又 暮春
簌簌無風花自嚲。寂寞園林，柳老櫻桃過。落日多情還照坐。山青一點橫雲破。路盡河回千轉柁。繫纜漁村，月暗孤燈火。憑仗飛魂招楚些。我思君處君思我。

又 密州上元
燈火錢塘三五夜。明月如霜，照見人如畫。帳底吹笙香吐麝。此般風味應無價。寂寞山城人老也。擊鼓吹簫，乍入農桑社。火冷燈稀霜露下。昏昏雪意雲垂野。

採桑子 潤州多景樓與孫巨源相遇
多情多感仍多病，多景樓中。尊酒相逢。樂事回頭一笑空。停杯且聽琵琶語，細撚輕攏。醉臉春融。斜照江天一抹紅。

永遇樂 公舊注云：夜宿燕子樓，夢盼盼，因作此詞。一云：徐州夢覺北登燕子樓作。
明月如霜，好風如水，清景無限。曲港跳魚，圓荷瀉露，寂寞無人見。紞如三鼓，鏗然一葉，黯黯夢雲驚斷。夜茫茫，重尋無處，覺來小園行徧。天涯倦客，山中歸路，望斷故園心眼。燕子樓空，佳人何在，空鎖樓中燕。古今如夢，何曾夢覺，但有舊歡新怨。異時對，黃樓夜景，爲余浩歎。

〈一七六〉

行香子 述懷
清夜無塵。月色如銀。酒斟時、須滿十分。浮名浮利，虚苦勞神。歎隙中駒，石中火，夢中身。雖抱文章，開口誰親。且陶陶、樂盡天眞。幾時歸去，作箇閒人。對一張琴，一壺酒，一溪雲。

又 冬思
攜手江村。梅雪飄裙。情何限、處處消魂。故人不見，舊曲重聞。向望湖樓，孤山寺，湧金門。尋常行處，題詩千首，繡羅衫、與拂紅塵。別來相憶，知是何人。有湖中月，江邊柳，隴頭雲。

又 過七里灘
一葉舟輕。雙槳鴻驚。水天清、影湛波平。魚翻藻鑑，鷺點煙汀。過沙溪急，霜溪冷，月溪明。重重似畫，曲曲如屏。算當年、虚老嚴陵。君臣一夢，今古虚名。但遠山長，雲山亂，曉山青。

〈一七七〉

生查子 訴別
三度別君來，此別眞遲暮。白盡老髭鬚，明日淮南去。酒罷月隨人，淚溼花如霧。後月逐君還，夢繞湖邊路。

虞美人 《本事集》云：陳述古守杭，已及瓜代。未交前數日，宴僚佐於有美堂，因請貳車蘇子瞻賦詞，子瞻即席而就，寄《攤破虞美人》。
湖山信是東南美。一望彌千里。使君能得幾回來。便使尊前醉倒、且徘徊。沙河塘裏燈初上。水調誰家唱。夜闌風靜欲歸時。惟有一江明月、碧琉璃。

哨遍 公舊序云：陶淵明賦歸去來，有其詞而無其聲。余治東坡，築雪堂於上，人俱笑其陋。獨鄱陽董毅夫過而悅之，有卜鄰之意。乃取《歸去來詞》，稍加櫽括，使就聲律，以遺毅夫。使家童歌之，時相從於東坡，釋耒而和之，扣牛角而爲之節，不亦樂乎？

〈一七八〉

爲米折腰，因酒棄家，口體交相累。歸去來，誰不遣君歸。覺從前皆非今是。露未晞。征夫指予歸路，門前笑語喧童穉。嗟舊菊都荒，新松獨老，吾年今已如此。但小窗容膝閉柴扉。策杖看孤雲暮鴻飛。雲出無心，鳥倦知還，本非有意。噫。歸去來兮。我今忘我兼忘世。親戚無浪語，琴書中有眞味。步翠麓崎嶇，泛溪窈窕，涓涓暗谷流春水。觀草木欣榮，幽人自感，吾生行且休矣。念寓形宇內復幾時。不自覺皇皇欲何之。委吾心、去留誰計。神仙知在何處，富貴非吾志。但知臨水登山嘯詠，自引壺觴自醉。此生天命更何疑。且乘流、遇坎還止。

點絳唇 庚午重九再用前韻
不用悲秋，今年身健還高宴。江村海甸。總作空花觀。尙想橫汾，蘭菊紛相半。樓船遠。白雲飛亂，空有年年雁。

又 再和送錢公永
莫唱陽關，風流公子方終宴。秦山禹甸。縹緲眞奇觀。北望平原，落日山銜半。孤帆遠。我歌君亂。一送西飛雁。

〈一七九〉

又
醉漾輕舟，信流引到花深處。塵緣相誤。無計花間住。煙水茫茫，千里斜陽暮。山無數。亂紅如雨。不記來時路。

醉落魄 席上呈元素
分攜如昨。人生到處萍飄泊。偶然相聚還離索。多病多愁，須信從來錯。尊前一笑休辭卻。天涯同是傷淪落。故山猶負平生約。西望峨嵋，長羨歸飛鶴。

又 憶別
蒼頭華髮。故山歸計何時決。舊交新貴音書絕。惟有佳人，猶作殷勤別。離亭欲去歌聲咽。瀟瀟細雨涼吹頰。淚珠不用羅巾裏。彈在羅衣，圖得見時說。

又 述懷
輕雲微月。二更酒醒船初發。孤城回望蒼煙合。公子佳人，不記歸時節。巾偏扇墜藤牀滑。覺來幽夢無人說。此生飄蕩何時歇。家在西南，長作東南別。

〈一八〇〉

如夢令 有寄
爲向東坡傳語。人在玉堂深處。別後有誰來，雪壓小橋無路。歸去。歸去、江上一犂春雨。

陽關曲 中秋作。本名《小秦王》，入腔即《陽關曲》。
暮雲收盡溢清寒。銀漢無聲轉玉盤。此生此夜不長好，明月明年何處看。

又 軍中
受降城下紫髯郎。戲馬臺南舊戰場。恨君不取契丹首，金甲牙旗歸故鄉。

又 李公擇
濟南春好雪初晴。纔到龍山馬足輕。使君莫忘霅溪女，還作陽關腸斷聲。

〈一八一〉

減字木蘭花 《本事集》云：錢塘西湖，有詩僧清順居其上，自名藏春塢。門前有兩古松，各有凌霄花絡其上，順常晝臥其下。子瞻爲郡，一日屏騎從過之，松風騷然。順指落花覓句，子瞻爲賦此詞。
雙龍對起。白甲蒼髯煙雨裏。疏影微香。下有幽人畫夢長。湖風輕軟。雙鵲飛來爭噪晚。翠颭紅輕。時下凌霄百尺英。

又 春月
春庭月午。搖蕩香醪光欲舞。步轉迴廊。半落梅花婉娩香。輕雲薄霧。總是少年行樂處。不似秋光。只與離人照斷腸。

浣溪沙 遊蘄水清泉寺。寺臨蘭溪，溪水西流
山下蘭芽短浸溪。松間沙路淨無泥。蕭蕭暮雨子規啼。誰道人生無再少，門前流水尚能西。休將白髮唱黃雞。

〈一八二〉

又 漁父
西塞山邊白鷺飛。散花洲外片帆微。桃花流水鱖魚肥。自庇一身青篛笠，相隨到處綠蓑衣。斜風細雨不須歸。

又 十二月二日，雨後微雪，太守徐君猷攜酒見過，坐上作《浣溪沙》三首。明日酒醒，雪大作，又作二首
覆塊青青麥未蘇。江南雲葉暗隨車。臨皋煙景世間無。雨脚半收檐斷線，雪林初下瓦疏珠。歸來冰顆亂黏鬚。

又 前韻
醉夢醺醺曉未蘇。門前轆轆使君車。扶頭一盞怎生無。廢圃寒蔬挑翠羽，小槽春酒凍眞珠。清香細細嚼梅鬚。

又 前韻
雪裏餐氈例姓蘇。使君載酒爲回車。天寒酒色轉頭無。薦士已聞飛鶚表，報恩應不用蛇珠。醉中還許攬桓鬚。

〈一八三〉

又 再和前韻
半夜銀山上積蘇。朝來九陌帶隨車。濤江煙渚一時無。空腹有詩衣有結，濕薪如桂米如珠。凍吟誰伴撚髭鬚。

又 前韻
萬頃風濤不記蘇。雪晴江上麥千車。但令人飽我愁無。翠袖倚風縈柳絮，絳脣得酒爛櫻珠。尊前呵手鑷霜鬚。

又 詠橘
菊暗荷枯一夜霜。新苞綠葉照林光。竹籬茅舍出青黃。香霧噀人驚半破，清泉流齒怯初嘗。吳姬三日手猶香。

〈一八四〉

又 徐門石潭謝雨道上作五首
照日深紅暖見魚。連溪綠暗晚藏鳥。黃童白叟聚睢盱。麋鹿逢人雖未慣，猿猱聞鼓不須呼。歸家說與采桑姑。

又
旋抹紅妝看使君。三三五五棘籬門。相挨踏破蒨羅裙。老幼扶攜收麥社，烏鳶翔舞賽神村。道逢醉叟臥黃昏。

又
麻葉層層檾葉光。誰家煮繭一村香。隔籬嬌語絡絲娘。垂白杖藜擡醉眼，捋青檮椈軟飢腸。問言豆葉幾時黃。

又
簌簌衣巾落棗花。村南村北響繰車。牛衣古柳賣黃瓜。酒困路長惟欲睡，日高人渴漫思茶。敲門試問野人家。

〈一八五〉

又
軟草平莎過雨新。輕沙走馬路無塵。何時收拾耦耕身。日暖桑麻光似潑，風來蒿艾氣如薰。使君元是此中人。

又 春情
道字嬌訛苦未成。未應春閣夢多情。朝來何事綠鬟傾。綵索身輕長趁燕，紅窗睡重不聞鶯。困人天氣近清明。

又 春情
風壓輕雲貼水飛。乍晴池館燕爭泥。沈郎多病不勝衣。沙上不聞鴻雁信，竹間時聽鷓鴣啼。此情惟有落花知。

又 元豐七年十二月二十四日，從泗洲劉倩叔遊南山
細雨斜風作曉寒。淡煙疏柳媚晴灘。入淮清洛漸漫漫。雪抹乳花浮午琖，蓼茸蒿筍試春盤。人間有味是清歡。

〈一八六〉

又 送梅庭老赴潞州學官
門外東風雪灑裾。山頭回首望三吳。不應彈鋏爲無魚。上黨從來天下脊，先生元是古之儒。時平不用魯連書。

又 徐州藏春閣園中
慚愧今年二麥豐。千畦細浪舞晴空。化工餘力染夭紅。歸去山公應倒載，闌街拍手笑兒童。甚時名作錦薰籠。

青玉案 和賀方回韻送伯固歸吳中故居
三年枕上吳中路。遣黃耳、隨君去。若到松江呼小渡。莫驚鷗鷺，四橋盡是，老子經行處。輞川圖上看春暮。常記高人右丞句。作箇歸期天已許。春衫猶是，小蠻針線，曾溼西湖雨。

〈一八七〉

虞美人
持杯遙勸天邊月。願月圓無缺。持杯復更勸花枝。且願花枝長在、莫離披。持杯月下花前醉。休問榮枯事。此歡能有幾人知。對酒逢花不飲、待何時。

滿庭芳 余謫居黄州五年，將赴臨汝，作《滿庭芳》一篇別黄人。既至南都，蒙恩放歸陽羨，復作一篇
歸去來兮，清溪無底，上有千仞嵯峨。畫樓東畔，天遠夕陽多。老去君恩未報，空回首、彈鋏悲歌。船頭轉，長風萬里，歸馬駐平坡。無何。何處有，銀潢盡處，天女停梭。問何事人間，久戲風波。顧謂同來稚子，應爛汝、腰下長柯。青衫破，羣仙笑我，千縷挂煙蓑。

南鄉子 宿州上元
千騎試春遊。小雨如酥落便收。能使江東歸老客，遲留。白酒無聲滑瀉油。飛火亂星毬。淺黛橫波翠欲流。不似白雲鄉外冷，溫柔。此去淮南第一州。

〈一八八〉

減字木蘭花
空牀響琢。花上春禽冰上雹。醉夢尊前。驚起湖風入坐寒。轉關鐃索。春水流紋霜入撥。月墮更闌。更請宮商奏獨彈。

行香子 與泗守過南山晚歸作
北望平川。野水荒灣。共尋春、飛步孱顔。和風弄袖，香霧縈鬟。正酒酣時，人語笑，白雲間。飛鴻落照，相將歸去，澹娟娟、玉宇清閒、何人無事，宴坐空山。望長橋上，燈火亂，使君還。

畫堂春 寄子由
柳花飛處麥搖波。晚湖淨鑑新磨。小舟飛棹去如梭。齊唱采菱歌。平野水雲溶漾，小樓風日晴和。濟南何在暮雲多。歸去奈愁何。

浣溪沙 方響
柳花飛處麥搖波。晚湖淨鑑新磨。小舟飛棹去如梭。齊唱採菱歌。平野水雲溶漾，小樓風日晴和。濟南何在暮雲多。歸去奈愁何。

〈一八九〉

蝶戀花
春事闌珊芳草歇。客裏風光，又過清明節。小院黃昏人憶別。落紅處處聞啼鴂。咫尺江山分楚越。目斷魂銷，應是音塵絕。夢破五更心欲折。角聲吹落梅花月。

念奴嬌 中秋
憑高眺遠，見長空萬里，雲無留迹。桂魄飛來光射處，冷浸一天秋碧。玉宇瓊樓，乘鸞來去，人在清涼國。江山如畫，望中煙樹歷歷。我醉拍手狂歌，舉杯邀月，對影成三客。起舞徘徊風露下，今夕不知何夕。便欲乘風，翻然歸去，何用騎鵬翼。水晶宮裏，一聲吹斷横笛。

醉翁操 一首并序
瑯琊幽谷，山水奇麗，泉鳴空澗，若中音會。醉翁喜之，把酒臨聽，輒欣然忘歸。既去十餘年，而好奇之士沈遵聞之往遊，以琴寫其聲，曰《醉翁操》，節奏疏宕，而音指華暢，知琴者以爲絕倫。然有其聲而無其辭。翁雖爲作歌，而與琴聲不合。又依《楚辭》作《醉翁引》，好事者亦倚其辭以製曲。雖粗合韻度，而琴聲爲詞所繩約，非天成也。後三十餘年，翁旣捐館舍，遵亦沒久矣。有廬山玉澗道人崔閑，特妙於琴。恨此曲之無詞，乃譜其聲，而請於東坡居士以補之云。

〈一九〇〉

琅然。清圜。誰彈。響空山。無言。惟翁醉中知其天。月明風露娟娟。人未眠。荷蕢過山前。曰有心也哉此賢。泛聲同此醉翁嘯詠，聲和流泉。醉翁去後，空有朝吟夜怨。山有時而童巔。水有時而回川。思翁無歲年。翁今爲飛仙。此意在人間。試聽徽外三兩絃。

千秋歲 次韻少游
島邊天外。未老身先退。珠淚濺，丹衷碎。聲搖蒼玉佩。色重黃金帶。一萬里。斜陽正與長安對。道遠誰云會。罪大天能蓋。君命重，臣節在。新恩猶可覬。舊學終難改。吾已矣。乘桴且恁浮於海。

〈一九一〉

李之儀

李之儀，字端叔，樂壽(今河北省獻縣)人。元豐中進士。蘇軾帥定武，辟爲簽判，後爲樞密院編修官。元符中，監內香藥庫。建中靖國初，通判原州。崇寧初，提舉河東常平。坐草范純仁遺表，編管太平州，遂居姑溪。政和三年(一一一三)，除名勒停，政和七年(一一一七)，終朝請大夫，年八十而卒，有《姑溪居士文集》。

〔清·馮煦《宋六十一家詞選》例言〕 姑溪詞長調近柳，短調近秦，而均有未至。

謝池春
殘寒銷盡，疏雨過、清明後、花徑斂餘紅，風沼縈新皺。乳燕穿庭戶，飛絮沾襟袖。正佳時，仍晚晝。著人滋味，眞箇濃如酒。頻移帶眼，空只恁、厭厭瘦。不見又思量，見了還依舊。爲問頻相見，何似長相守。天不老，人未偶。且將此恨，分付庭前柳。

卜算子
我住長江頭，君住長江尾。日日思君不見君，共飲長江水。此水幾時休，此恨何時已。只願君心似我心，定不負、相思意。

〈一九二〉

憶秦娥 用太白韻
清溪咽。霜風洗出山頭月。山頭月。迎得雲歸，還送雲別。不知今是何時節。凌歊望斷音塵絕。音塵絕。帆來帆去，天際雙闕。

如夢令
回首蕪城舊苑。還是翠深紅淺。春意已無多，斜日滿簾飛燕。不見。不見。門掩落花庭院。

南鄉子 夏日作
綠水滿池塘。點水蜻蜓避燕忙。杏子壓枝黃半熟，鄰牆。風送荷花幾陣香。角簟襯牙牀。汗透鮫綃晝影長。點滴芭蕉疏雨過，微涼。畫角悠悠送夕陽。

〈一九三〉

又
睡起繞回塘。不見銜泥燕子忙。前日花梢都綠遍，西牆。猶有輕風遞暗香。步懶恰尋牀。臥看遊絲到地長。自恨無聊常病酒，淒涼。豈有才情似沈陽。

好事近 再和
上盡玉梯雲，還見一番佳節。惆悵舊時行處，把青青輕折。倚闌人醉欲黃昏，飛鳥望中滅。天面碧琉璃上，印彎彎新月。

菩薩蠻
五雲深處蓬山杳。寒輕霧重銀蟾小。枕上把餘香。春風歸路長。雁來書不到。人靜重門悄。一陣落花風。雲山千萬重。

〈一九四〉

蘇轍

蘇轍(一○三九——一一一二)，字子由，軾弟。年十九與兄同登嘉祐二年(一○五七)進士，授商州軍事推官。神宗立，上書，召對，爲制置三司條例司屬官。後坐兄軾詩禍，謫筠州監酒稅。哲宗立，召爲右司諫，進戶部侍郎，代軾爲翰林學士，尋權吏部尙書。使契丹，還爲御史中丞。尋拜尙書右丞，進門下侍郎，落職知汝州，責筠州居住，又責化州別駕，雷州安置，移循州。徽宗立，徙永州、岳州。已而復大中大夫，奉祠。蔡京當國，降居許州，致仕，號潁濱遺老，政和二年(一一一二)卒，年七十四。有《欒城集》。

調嘯詞 二首 效韋蘇州
漁父。漁父。水上微風細雨。青簑黃篛裳衣。紅酒白魚暮歸。暮歸、暮歸、歸暮。長笛一聲何處。

歸雁。歸雁。飲啄江南南岸。將飛卻下盤桓。塞北春來苦寒。苦寒、苦寒、寒苦。藻荇欲生且住。

〈一九五〉

水調歌頭 徐州中秋
離別一何久，七度過中秋。去年東武今夕，明月不勝愁。豈意彭城山下，同泛清河古汴，船上載涼州。鼓角助清賞，鴻雁起汀洲。坐中客，翠羽帔，紫綺裘。素娥無賴，西去曾不爲人留。今夜清尊對客，明夜孤帆水驛，依舊照離憂。但恐同王粲，相對永登樓。

〈一九六〉

馬成

馬成，字中玉，合肥(今安徽省合肥市)人。有詞一首，見《玉照新志》。

玉樓春
來時吳會猶殘暑。去日武林春已暮。欲知遺愛感人深，灑淚多於江上雨。歡情未舉眉先聚。別酒多斟君莫訴。從今寧忍看西湖，擡眼盡成腸斷處。

〈一九七〉

舒氏

舒氏爲武弁女，王齊叟之妻。齊叟失禮婦翁，婦翁怒，取歸，竟離絕。有詞一首見《碧鷄漫志》。

點絳唇
獨自臨池，悶來強把闌干凭。舊愁新恨。耗卻年時興。鷺散魚潛，煙斂風初定。波心靜。照人如鏡。少箇年時影。

〈一九八〉

舒亶

舒亶(一○四一——一一〇三)，字信道，號懶堂，明州慈溪(今浙江省慈溪縣)人。治平二年(一○六五)進士。元豐時權監察御史，知諫院，權直學士院，尋坐罪廢斥。崇寧元年(一一〇二)，進龍圖閣待制。明年卒，年六十三。有集，不傳。趙萬里輯有《舒學士詞》一卷。

散天花 次師能韻
雲斷長空葉落秋。寒江煙浪靜，月隨舟。西風偏解送離愁。聲聲南去雁，下汀洲。無奈多情去復留。驪歌齊唱罷，淚爭流。悠悠別恨幾時休。不堪殘酒醒，凭危樓。

虞美人 寄公度
芙蓉落盡天涵水。日暮滄波起。背飛雙燕貼雲寒。獨向小樓東畔、倚闌看。浮生只合尊前老。雪滿長安道。故人早晚上高臺。贈我江南春色、一枝梅。

〈一九九〉

又 蔣園醉歸
重簾小閣香雲暖。黛拂梳妝淺。玉簫一曲杜韋娘。誰是蘇州刺史、斷人腸。醉歸旋撥紅爐火。卻倚屏山坐。銀缸明滅月橫斜。還是畫樓角送、小梅花。

菩薩蠻
畫船搥鼓催君去。高樓把酒留君住。去住若爲情。西江潮欲平。江潮容易得。只是人南北。今日此尊空。知君何日同。

又 別意
江梅未放枝頭結。江樓已見山頭雪。待得此花開。知君來不來。風帆雙畫鴿。小雨隨行色。空得鬱金裙，酒痕和淚痕。

〈二〇〇〉

孔平仲

孔平仲，字毅父，清江(今江西省清江縣)人。治平二年(一○六五)進士。元祐二年(一〇八七)，召試，授集賢校理，仕至提點京西刑獄。坐黨籍，謫惠州安置。徽宗即位，召爲戶部員外郎，遷金部郎中。出使陝西，帥鄜、延、環、慶。黨論再起，罷職卒，有《清江集》。

千秋歲
春風湖外。紅杏花初退。孤館靜，愁腸碎。淚餘痕在枕，別久香銷帶。新睡起。小園戲蝶飛成對。惆悵人誰會。隨處聊傾蓋。情暫遣，心何在。錦書消息斷，玉漏花陰改。遲日暮，仙山杳杳空雲海。

〈二〇一〉

劉涇

劉涇（一〇四三——一一〇〇），字巨濟，簡州安陽（今四川省簡陽縣）人。熙寧六年（一〇七三）進士，以王安石薦，除經義所檢討，遷太學博士，歷知處、虢、眞、坊四州。元符末，除職方郎中。卒年五十八。有《前溪集》五卷，不傳。

減字木蘭花
憑誰妙筆。橫掃素縑三百尺。天下應無。此是錢塘湖上圖。（劉涇）一般奇絕。雲淡天高秋夜月。費盡丹青。只這些兒畫不成。（仲殊）

〈二〇二〉

黃裳

黃裳（一〇四四——一一三〇），字勉仲，延平（今福建省南平縣）人。元豐五年（一〇八二）進士第一，累官端明殿學士。建炎四年（一一三〇）卒，年八十七。有《演山先生文集》六十卷，詞收其中。

桂枝香 延平閣閒望
人煙一簇。正寄演，客飛昇，翠微麓。樓閣參差，下瞰水天紅綠。腰間劍去人安在，記千年、寸陰何速。山趨三岸，潭吞二水，歲豐人足。是處有、雕闌送目。更無限笙歌，芳醞初熟。休詫滕王看處，落霞孤鶩。雨中尤愛煙波上，見漁舟、來去相逐。數聲歌向蘆花，還疑是湘靈曲。

雨霖鈴 送客還浙東
天南游客。甚而今、卻送君南國。薰風萬里無恨，吟蟬暗續，離情如織。秣馬脂車，去卽去、多少人惜。為惠愛、煙慘雲山，送兩城愁作行色。飛帆過、浙西封域。到秋深、且

〈二〇三〉

艤荷花澤。就船買得鱸鱖，新穀破、雪堆香粒。此興誰同，須記東秦，有客相憶。願聽了，一闋歌聲，醉倒拚今日。

喜遷鶯 端午泛湖
梅霖初歇。乍絳蕊海榴，爭開時節。角黍包金，香蒲切玉，是處玳筵羅列。鬬巧盡輸年少，玉腕綵絲雙結。艤綵舫，看龍舟兩兩，波心齊發。奇絕。難畫處，激起浪花，飛作湖間雪。畫鼓喧雷，紅旗閃電，奪罷錦標方徹。望中水天日暮，猶見朱簾高揭。歸棹晚，載荷花十里，一鉤新月。

減字木蘭花 競渡
紅旗高舉。飛出深深楊柳渚。鼓擊春雷。直破煙波遠遠回。歡聲震地。驚退萬人爭戰氣。金碧樓西。銜得錦標第一歸。

〈二〇四〉

王雱

王雱（一〇四四——一〇七六），字元澤，王安石子。治平四年（一〇六七）進士，調旌德尉。歷太子中允、崇政殿說書，擢天章閣待制兼侍講。熙寧九年（一〇七六）卒，年三十三。有詞一首，見《樂府雅詞》拾遺。

倦尋芳慢 中呂宮
露晞向晚，簾幕風輕，小院閒畫。翠逕鶯來，驚下亂紅鋪繡。倚危牆，登高榭，海棠經雨胭脂透。算韶華，又因循過了，清明時候。倦遊燕、風光滿目，好景良辰，誰共攜手。恨被榆錢，買斷兩眉長鬬。憶高陽，人散後。落花流水仍依舊。這情懷，對東風、盡成消瘦。

〈二〇五〉

黃大臨

黃大臨，字元明，號寅庵，黃庭堅之兄，洪州分寧（今江西修水）人。紹聖中，官萍鄉令。有詞三首見《能改齋漫錄》。

青玉案
行人欲上來時路。破曉霧、輕寒去。隔葉子規聲暗度。十分酒滿，舞裀歌袖，沾夜無尋處。故人近送旌旗暮。但聽陽關第三句。欲斷離腸餘幾許。滿天星月，看人憔悴，燭淚垂如雨。

又 和賀方回韻，送山谷弟貶宜州
千峯百嶂宜州路。天黯淡、知人去。曉別吾家黃叔度。弟兄華髮，遠山修水，異日同歸處。樽罍飲散長亭暮。別語纏綿不成句。已斷離腸能幾許。水村山館，夜闌無寐，聽盡空階雨。

〈二〇六〉

黃庭堅

黃庭堅（一〇四五——一一〇五），字魯直，號山谷道人，又號涪翁，洪州分寧（今江西省修水縣）人。治平四年（一〇六七）進士，調葉縣尉、歷秘書丞、著作郎。紹聖初，坐修神宗實錄失實，貶涪州別駕、黔州安置，移戎州。建中靖國初，召還，知太平州，除名，編管宣州，徙永州。崇寧四年（一一〇五）卒，年六十一。有《豫章集》、《山谷詞》。

〔宋·王灼《碧雞漫志》卷二〕晁無咎、黃魯直皆學東坡，韻製得七八，黃晚年放於狹邪，故有疏蕩處。
〔宋·吳曾《能改齋漫錄》卷十六引晁補之語〕黃魯直間作小詞，固高妙，然不是當行家語，是著腔子唱好詩。
〔清·彭孫遹《金粟詞話》〕詞家每以秦七、黃九並稱，其實黃不及秦甚遠。猶高（高觀國）之視史（史達祖），劉（劉過）之視辛（辛棄疾），雖齊名一時，而優劣自不可掩。
〔清·劉熙載《藝概》卷四〕黃山谷詞，用意深至，自非小才所能辨。惟故以生字俚語侮弄世俗，若為金、元曲家濫觴。
〔清·陳廷焯《白雨齋詞話》卷一〕秦七、黃九，並重當時，然黃之視秦，奚啻碔砆之與美玉？

〈二〇七〉

黃庭堅

詞貴纏綿，貴忠愛，貴沈鬱。黃之鄙俚者無論矣，即以其高者而論，亦不過於倔強中見姿態耳，於倔強中見姿態，以之作詩，向未必盡合，況以之為詞耶？
黃九於詞，直是門外漢，匪獨不及秦蘇，亦去耆卿遠甚。
〔清·馮煦《宋六十一家詞選·例言》〕後山以秦七黃九並稱，其實黃非秦匹也。若以比柳，差為得之。蓋其得也，則柳詞明媚，黃詞疏宕，而褻諢之作，所失亦均。

念奴嬌 八月十七日，同諸甥步自永安城樓，過張寬夫園待月。偶有名酒，因以金荷酌眾客，客有孫彥立，善吹笛。援筆作樂府長短句，文不加點
斷虹霽雨，淨秋空，山染修眉新綠。桂影扶疏，誰便道，今夕清輝不足。萬里青天，姮娥何處，駕此一輪玉。寒光零亂，為誰偏照醽醁。年少從我追遊，晚涼幽徑，繞張園森木。共倒金荷家萬里，難得尊前相屬。老子平生，江南江北，最愛臨風曲。孫郎微笑，坐來聲噴霜竹。

水調歌頭 遊覽
瑤草一何碧，春入武陵溪。溪上桃花無數，花上有黃鸝。我欲穿花尋路，直入白雲深

〈二〇八〉

處，浩氣展虹霓。祇恐花深裏，紅露溼人衣。坐玉石，攲玉枕，拂金徽。謫仙何處，無人伴我白螺杯。我為靈芝仙草，不為朱脣丹臉，長嘯亦何為。醉舞下山去，明月逐人歸。

又
落日塞垣路，風勁戛貂裘。翩翩數騎閒獵，深入黑山頭。極目平沙千里，惟見琱弓白羽，鐵面駿驊騮。隱隱望青冢，特地起閒愁。漢天子，方鼎盛，四百州。玉顏皓齒，深鎖三十六宮秋。堂有經綸賢相，邊有縱橫謀將，不減翠娥羞。戎虜和樂也，聖主永無憂。

洞仙歌 瀘守王補之生日
月中丹桂，自風霜難老。閱盡人間盛衰草。望中秋、纔有幾日，十分圓，霾風雨，雲表常如永晝。不得文章力，白首防秋，誰念雲中上功守。正注意，得人雄，靜掃河山，應難縱、五湖歸棹。問持節馮唐幾時來，看再策勳名，印窠如斗。

定風波 次高左藏韻
自斷此生休問天。白頭波上泛孤船。老去文章無氣味。憔悴。不堪驅使菊花前。

〈二〇九〉

聞道使君攜將吏。高會。參軍吹帽晚風顚。千騎插花秋色暮。歸去。翠娥扶入醉時辰。

又 次高左藏使君韻
萬里黔中一漏天。屋居終日似乘船。及至重陽天也霽。催醉。鬼門關外蜀江前。莫笑老翁猶氣岸。君看。幾人黃菊上華顛。戲馬臺南追兩謝。馳射。風流猶拍古人肩。

減字木蘭花
中秋無雨。醉送月銜西嶺去。笑口須開。幾度中秋見月來。前年江外。兒女傳杯兄弟會。此夜登樓。小謝清吟慰白頭。

木蘭花令
新年何許春光漏。小院閉門風日透。酥花入坐頗欺梅，雪絮因風全是柳。使君落筆春詞就。應喚歌檀催舞袖。得開眉處且開眉，人世可能金石壽。

清平樂
〈二一〇〉

春歸何處。寂寞無行路。若有人知春去處。喚取歸來同住。春無蹤跡誰知。除非問取黃鸝。百囀無人能解，因風飛過薔薇。

鷓鴣天 坐中有眉山隱客史應之和前韻，即席答之
黃菊枝頭生曉寒。人生莫放酒杯乾。風前橫笛斜吹雨，醉裏簪花倒著冠。身健在，且加餐。舞裙歌板盡清歡。黃花白髮相牽挽，付與時人冷眼看。

又 表弟李如箎云：「玄眞子漁父語，以鷓鴣天歌之，極入律，但少數句耳。」因以玄眞子遺事足之。憲宗時，畫玄眞子之像，訪之江湖；不可得，因令集其歌詩上之。玄眞之兄松齡，懼玄眞放浪而不返也，和答其漁父云：「樂在風波釣是閒。草堂松桂已勝攀。太湖水，洞庭山。狂風浪起且須還。」此余續成之意也
西塞山邊白鷺飛。桃花流水鱖魚肥。朝廷尚覓玄眞子，何處如今更有詩。青箬笠，綠蓑衣。斜風細雨不須歸。人間底是無波處，一日風波十二時。

浣溪沙
〈二一一〉

新婦灘頭眉黛愁。女兒浦口眼波秋。驚魚錯認月沈鉤。青箬笠前無限事，綠蓑衣底一時休。斜風吹雨轉船頭。

菩薩蠻 王荊公新築草堂於半山，引八功德水作小港，其上壘石作橋。為集句云：「數間茅屋閒臨水。窄衫短帽垂楊裏。花是去年紅。吹開一夜風。梢梢新月偃。午醉醒來晚。何物最關情。黃鸝三兩聲。」戲效荊公作
半煙半雨溪橋畔。漁翁醉著無人喚。疏懶意何長。春風花草香。江山如有待。此意陶潛解。問我去何之。君行到自知。

西江月 老夫既戒酒不飲，遇宴集，獨醒其旁。坐客欲得小詞，援筆為賦
斷送一生惟有，破除萬事無過。遠山橫黛蘸秋波。不飲旁人笑我。花病等閒瘦弱，春愁沒處遮攔。杯行到手莫留殘。不道月斜人散。

虞美人 宜州見梅作
天涯也有江南信。梅破知春近。夜闌風細得香遲。不道曉來開遍、向南枝。玉臺

〈二一二〉

弄粉花應妒。飄到眉心住。平生箇裏願杯深。去國十年老盡、少年心。

醉蓬萊
對朝雲靉靆，暮雨霏微，亂峯相倚。巫峽高唐，鎖楚宮朱翠。畫戟移春，靚妝迎馬，向一川都會。萬里投荒，一身弔影，成何歡意。盡道黔南，去天尺五，望極神州，萬重烟水。尊酒公堂，有中朝佳士。荔頰紅深，麝臍香滿，醉舞裀歌袂。杜宇聲聲，催人到曉，不如歸是。

滿庭芳
修水濃青，新條淡綠，翠光交映虛亭。錦鴛霜鷺，荷徑拾幽蘋。香渡欄干屈曲，紅妝映、薄綺疏櫺。風清夜，橫塘月滿，水淨見移星。堪聽。微雨過，媻姗藻荇，瑣碎浮萍。便移轉，胡牀湘簟方屏。練靄鱗雲旋滿，聲不斷、簷響風鈴。重開宴，瑤池雪沁，山露佛頭青。

又
北苑龍團，江南鷹爪，萬里名動京關。碾深羅袖，瓊蕊暖生煙。一種風流氣味，如甘

〈二一三〉

露、不染塵凡。纖纖捧，冰瓷瑩玉，金縷鷓鴣斑。相如方病酒，銀瓶蟹眼，波怒濤翻。為扶起，罇前醉玉頹山。飲罷風生兩腋，醒魂到、明月輪邊。歸來晚，文君未寢，相對小窗前。

探桑子
投荒萬里無歸路，雪點鬢繁。度鬼門關。已拚兒童作楚蠻。黃雲苦竹啼歸去，繞荔枝山。蓬戶身閑。歌板誰家教小鬟。

木蘭花令 當塗解印後一日，郡中置酒，呈郭功甫
凌歊臺上青青麥。姑熟堂前餘翰墨。暫分一印管江山，稍為諸公分皂白。江山依舊雲空碧。昨日主人今日客。誰分賓主強惺惺，問取磯頭新婦石。

又 用前韻贈郭功甫
少年得意從軍樂。晚歲天教聞處著。功名富貴久寒灰，翰墨文章新諱卻。是非不用分今昨。雲月孤高公也莫。喜歡為地醉為鄉，飲客不來但自酌。

〈二一四〉

鷓鴣天 重九日集句
塞雁初來秋影寒。霜林風過葉聲乾。龍山落帽千年事，我對西風猶整冠。蘭委佩，菊堪餐。人情時事半悲歡。但將酩酊酬佳節，更把茱萸仔細看。

又
節去蜂愁蝶不知。曉庭環繞折殘枝。自然今日人心別，未必秋香一夜衰。無閒事，即芳期。菊花須插滿頭歸。宜將酩酊酬佳節，不用登臨送落暉。

南鄉子 重陽日宜州城樓宴集即事作
諸將說封侯。短笛長歌獨倚樓。萬事盡隨風雨去，休休。戲馬臺南金絡頭。催酒莫遲留。酒味今秋似去秋。花向老人頭上笑，羞羞。白髮簪花不解愁。

南歌子
槐綠低窗暗，榴紅照眼明。玉人邀我少留行。無奈一帆煙雨、畫船輕。柳葉隨歌

〈二一五〉

皺，梨花與淚傾。別時不似見時情。今夜月明江上、酒初醒。

好事近 太平州小妓楊姝彈琴送酒
一弄醒心絃，情在兩山斜疊。彈到古人愁處，有眞珠承睫。使君來去本無心，休淚界紅頰。自恨老來憎酒，負十分金葉。

喝火令
見晚情如舊，交疏分已深。舞時歌處動人心。煙水數年魂夢，無事可追尋。昨夜燈前見，重題漢上襟。便愁雲雨又難尋。曉也星稀，曉也月西沈。曉也雁行低度，不會寄芳音。

青玉案 至宜州次韻上酬七兄
煙中一線來時路。極目送、歸鴻去。第四陽關雲不度。山胡新囀，子規言語。正在人愁處。憂能損性休朝暮。憶我當年醉時句。舊詩云：「我自只如常日醉，滿川風月替人愁。」渡水穿雲心已許。暮年光景，小軒南浦。同捲西山雨。

〈二一六〉

望江東
江水西頭隔煙樹。望不見、江東路。思量只有夢來去。更不怕、江闌住。燈前寫了書無數。算沒箇、人傳與。直饒尋得雁分付。又還是、秋將暮。

浣溪沙
一葉扁舟捲畫簾。老妻學飲伴清談。人傳詩句滿江南。林下猿垂窺滌硯，巖前鹿臥看收帆。杜鵑聲亂水如環。

訴衷情
小桃灼灼柳鬖鬖。春色滿江南。雨晴風暖煙淡，天氣正醺酣。山潑黛，水挼藍。翠相攙。歌樓酒旆，故故招人，權典青衫。

一落索
誰道秋來煙景素。任遊人不顧。一番時態一番新，到得意、皆歡慕。紫萸黃菊繁華

〈二一七〉

處。對風庭月露。愁來即便去尋芳，更作甚、悲秋賦。

瑞鶴仙
環滁皆山也。望蔚然深秀，瑯琊山也。山行六七里，有翼然泉上，醉翁亭也。翁之樂也。得之心、寓之酒也。更野芳佳木，風高日出，景無窮也。游也。山肴野蔌，酒洌泉香，沸籌觥也。太守醉也。諠譁眾賓歡也。況宴酣之樂、非絲非竹，太守樂其樂也。問當時、太守為誰，醉翁是也。

驀山溪 春晴
朝來風日，陡覺春衫便。翠柳豔明眉，戲鞦韆、誰家倩盼。煙勻露洗，草色媚橫塘，平沙軟。雕輪轉。行樂聞絲管。追思年少，走馬尋芳伴。一醉幾纏頭、過揚州、珠簾盡捲。而今老矣，花似霧中看，歡喜淺。天涯遠。信馬歸來晚。

〈二一八〉

黃叔達

黃叔達，字知命，黃庭堅弟。有詞一首，見宋本《山谷琴趣外篇》。

南鄉子
落帽晚風回。又報黃花一番開。扶杖老人心未老，堪咍。漫有才情付與誰。芳意正徘徊。傳與西風且慢吹。明日餘尊還共倒，重來。未必秋香一夜衰。

〈二一九〉

晁端禮

晁端禮（一〇四六——一一一三），字次膺，其先澶州清豐（今河南省清豐縣）人，徙家彭門（今江蘇省徐州市）。熙寧六年（一〇七三）進士，兩為縣令，忤上官，坐保甲事中以危法，廢徙。政和三年（一一一三），以承事郎為大晟府協律卒，年六十八。詞有《閒適集》，不傳。今傳者有《閑齋琴趣外篇》。

綠頭鴨
錦堂深，獸爐輕噴沈煙。紫檀槽、金泥花面，美人斜抱當筵。掛羅綬、素肌瑩玉，近鸞翅、雲鬢梳蟬。玉筍輕攏，龍香細抹，鳳凰飛出四條絃。碎牙板、煩襟消盡，秋氣滿庭軒。今宵月，依稀向人，欲鬬嬋娟。變新聲、能翻往事，眼前風景依然。路漫漫、漢妃出塞，夜悄悄、商婦移船。馬上愁思，江邊怨感，分明都向曲中傳。困無力、勸人金盞，須要倒垂蓮。拚沉醉，身世恍然，一夢遊仙。

〈二二〇〉

又 詠月
晚雲收，淡天一片琉璃。爛銀盤、來從海底，皓色千里澄輝。瑩無塵、素娥淡竚，靜可數、丹桂參差。玉露初零，金風未凛，一年無似此佳時。露坐久，疏螢時度，烏鵲正南飛。瑤臺冷，欄干凭暖，欲下遲遲。念佳人、音塵別後，對此應解相思。最關情、漏聲正永，暗斷腸、花影偷移。料得來宵，清光未減，陰晴天氣又爭知。共凝戀、如今別後，還是隔年期。人強健，清尊素影，長願相隨。

望海潮
高陽方面，河間都會，三關地最稱雄。粉堞萬層，金城百雉，樓橫一帶長虹。煙素斂晴空。正望迷平野，目斷飛鴻。易水風煙，范陽山色有無中。安邊暫倚元戎。看綸巾對酒，羽扇搖風。金勒少年，吳鉤壯士，寧論衛霍前功。乃眷在清衷。恐鳳池虛久，歸去忽忽。幸有佳人錦瑟，玉筍且輕攏。

水龍吟

〈二二一〉

又
夜來深雪前村路，應是早梅初綻。故人贈我，江頭春信，南枝向暖。疏影橫斜，暗香浮動，月明溪淺。向亭邊驛畔，行人立馬，頻回首、空腸斷。別有玉溪仙館。壽陽人、初勻妝面。天教占了，百花頭上，和羹未晚。最是關情處。高樓上、一聲羌管。仗誰人向道，何如留取，倚朱欄看。

又
倦遊京洛風塵，夜來病酒無人問。九衢雪小，千門月淡，元宵燈近。香散梅梢，凍消池面，一番春信。記南樓醉裏，西城宴闋，都不管、人春困。屈指流年未幾，早人驚、潘郎雙鬢。當時體態，如今情緒，多應瘦損。馬上牆頭，縱敎瞥見，也難相認。憑欄干，但有盈盈淚眼，把羅襟揾。

上林春
霖雨成功，堂稱繼美，舊說安陽家世。峻嶽降神，長庚應夢，佳辰況當秋霽。玉函金篆、帝錫與、壽眉齯齒。向清時、便告老，盡取貂蟬輕棄。把朝廷舊勳屈指。有誰人似此，能全終始。謗書頓釋，先芬未泯，君王自為知己。看花臨水。算已號、醉吟居士。奈蒼

〈二二二〉

生、尚滿望、謝公重起。

滿庭芳
天與疏慵，人憐憔悴，分甘拋棄簪纓。有時乘興，波上葉舟輕。十里橫塘過雨，荷香細、蘋末風清。眞如畫，殘霞淡日，偏向柳梢明。凝情。塵網外，鱸魚旋鱠，芳酒深傾。又算來、何須身後浮名。無限滄浪好景，蓑笠下、且遣餘生。長歌去，機心盡矣，鷗鷺莫相驚。

又
綠遶羣峯，紅搖千柄，夜來暑雨初收。共君乘興，輕舸信悠悠。且盡一尊別酒，荷香裏、滿酌輕謳。明朝去，征帆夜落，何處好汀洲。風流。吾小阮，朝辭東觀，夕向南州。況聖時，爭教賈傅淹留。若過潯陽亭上，琵琶淚、莫灑清秋。堤邊柳，從今愛惜，留待繫歸舟。

又
雪滿貂裘，風搖金轡，笑看錦帶吳鉤。照人青鬢，年少定封侯。此去馬蹄何處，山萬疊、濟水南州。君知否，盧郎未老，曾是恣狂遊。風流。佳麗地，十年屈指，一夢迴頭。最

〈二二三〉

難忘，西湖北渚澄秋。玉砌雕欄好在，桃李共、能憶人不。衰翁也，多情為我，將恨寄紅樓。

驀山溪
輕衫短帽，重入長安道。屈指十年中，一迴來、一迴漸老。朋遊在否，落托更能無，朱絃悄。知音少。撥斷相思調。花邊柳外，瀟灑愁重到。深院鎖春風，悄無人、桃花自笑。金釵一股，擬欲問音塵，天杳杳。波渺渺。何處尋蓬島。

又
春來心事，分付千鍾酒。午醉夢還醒，兩眉愁、纔消又有。天涯遠夢，歸路日中迷，楚雲深，孤館靜，瀟灑梨花手。迴文歌罷，幽恨新兼舊。簾影捲斜陽，亂紅飛、風搖暮柳。獨攜此意，和淚上層樓，儘平蕪，窮遠目，認斷千山首。

沁園春
絡緯催涼，斷虹收雨，庭梧報秋。遶郡城、千頃煙波綠，正魚肥酒美，名冠東州。芰荷風細，蒹葭煙淡，宛在瀟湘南岸頭。凝望處，似桃源洞口，初泛蘭舟。賢侯。醞藉風流。

〈二二四〉

向庭訟閒時多宴遊。有信陵家世，梁園客右，才華高掩，沈謝何劉。政聲朝奏，除書夕至，即看歸趨丹鳳樓。須眷戀，況新堂瑩澈，好共遲留。

滿江紅
五兩風輕，移舟向、斜陽島外。最好是、瀟湘煙景，自然心會。倒影芙蓉明鏡底，更折花嗅蕊西風裏。待問君、明日向何州，東南指。人生事，誰如意。剩拚取，拿前醉。想升沈有命，去來非己。菊老松深三徑在，田園已有歸來計。問甚時、重此望歸舟，遠相對。

春晴
燕子來時，清明過了，桃花亂飄紅雨。倦客淒涼，千里雲山將暮。淚眸回望，人在玉樓深處。向此多應念遠，憑欄無語。芳菲可惜輕負。空鞭弄遊絲，帽衝飛絮。恨滿東風，誰識此時情緒。數聲啼鳥，勸我不如歸去。縱寫香牋，仗誰寄與。

踏莎行
萱草欄干，榴花庭院。悄無人語重簾捲。屏山掩夢不多時，斜風細雨江南岸。晝漏

〈二二五〉

初傳，林鶯百轉。日長暗記殘香篆。洞房消息有誰知，幾回欲問梁間燕。

臨江仙
今夜征帆何處落，煙村幾點人家。莫驚雙淚向風斜。漁人西塞曲，商女後庭花。從此五湖歸去，一盃酒送生涯。多情猶解惜年華。春閨重見處，霜鬢不須嗟。

清平樂
深沉玉宇，枕簟清無暑。睡起花陰初轉午。一霎飛雲過雨。雨餘隱隱殘雷。夕陽卻照庭槐。莫把繡簾垂下，妨它雙燕歸來。

虞美人
短亭過盡長亭到。未忍過征棹。天涯自是別離身。更折一枝楊柳、贈行人。淮陽堤上殘陽裏，暮草連空翠。一樽別酒苦匆匆。還似隴頭流水、各西東。

點絳唇

〈二二六〉

洞戶深沈，起來閒遶回廊轉。鳳簫聲遠。小院楊花滿。舊曲重尋，移遍秦筝雁。芳心亂。欄干憑暖。目向天涯斷。

南歌子
月到中秋夜，還勝別夜圓。高河瑟瑟轉金盤。三十六宮深處、捲簾看。香霧雲鬟溼，清輝玉臂寒。尋常豈是不嬋娟。吟賞莫辭終夕、動經年。

鷓鴣天
數騎飛塵入鳳城。朔方諸部奏河清。圜扉木索頻年靜，大晟簫韶九奏成。流協氣，溢歡聲。更將何事卜昇平。天顏不禁都人看，許近黃金輦路行。

黃河清
晴景初昇風細細。雲收天淡如洗。望外鳳凰雙闕，葱葱佳氣。朝罷香煙滿袖，近臣報、天顏有喜。夜來連得封章，奏大河、徹底清泚。君王壽與天齊，馨香動上穹，頻降嘉瑞。大晟奏功，六樂初調清徵。合殿春風乍轉，萬花覆、千官盡醉。內家傳勅，重開宴、未央宮裏。

〈二二七〉

曾肇

曾肇（一〇四七——一一〇七），字子開，南豐（今江西省南豐縣）人，曾布之弟，治平四年（一〇六七）進士。歷館閣校勘兼國子監直講、國史編修、吏部郎中。元祐初，遷中書舍人、吏部侍郎，出知徐州、江寧府等。徽宗即位，再為中書舍人，遷翰林學士兼侍讀。崇寧中，安置汀州，大觀元年（一一〇七）卒，年六十一。有《曲阜集》。存詞一首，見《過庭錄》。

好事近 亳州秩滿歸江南別諸僚舊
歲晚鳳山陰，看盡楚天冰雪。不待牡丹時候，又使人輕別。如今歸去老江南，扁舟載風月。不似畫梁雙燕，有重來時節。

〈二二八〉

李元膺

李元膺，東平（今山東東平）人，南京教官。紹聖間（約一〇九八），曾作《李孝美墨譜法式序》。趙萬里輯有《李元膺詞》一卷。

茶瓶兒
去年相逢深院宇。海棠下、曾歌金縷。歌罷花如雨。翠羅衫上，點點紅無數。今歲重尋攜手處。空物是人非春暮。回首青門路。亂紅飛絮，相逐東風去。

洞仙歌 一年春物，惟梅柳間意味最深。至鶯花爛熳時，則春已衰遲，使人無復新意。予作洞仙歌，使探春者歌之，無後時之悔
雪雲散盡，放曉晴池院。楊柳于人便青眼。更風流多處，一點梅心，相映遠。約略顰輕笑淺。一年春好處，不在濃芳，小豔疏香最嬌軟。到清明時候，百紫千紅花正亂。已失春風一半。蚤占取韶光、共追遊，但莫管春寒，醉紅自暖。

〈二二九〉

菩薩蠻
綵旗畫柱清明後。花前姊妹爭攜手。先緊繡羅裙。輕衫束領巾。瑣繩金釧響。漸出花梢上。笑裏問高低。盤雲嚲玉螭。

〈二三〇〉

朱服

朱服（一〇四八——？），字行中，湖州烏程（今浙江吳興）人。熙寧六年（一〇七三）進士。累官國子司業、起居舍人，以直龍圖閣知潤州，徙泉、婺、寧、廬、壽五州。哲宗朝，歷中書舍人、禮部侍郎。徽宗朝，加集賢殿修撰、知廣州，黜知袁州，再貶蘄州安置，改興國軍卒。有詞一首，見《泊宅篇》。

漁家傲
小雨廉纖風細細。萬家楊柳青煙裏。戀樹溼花飛不起。愁無比。和春付與西流水。九十光陰能有幾，金龜解盡留無計。寄語東陽沽酒市。拚一醉。而今樂事他年淚。

〈二三一〉

時彥

時彥（？——一一〇七），字邦彥，開封（今河南省開封市）人。元豐二年（一〇七九）進士第一，歷兵部員外郎，集賢校理、河東轉運使、吏部尚書，大觀元年（一一〇七）卒。有詞一首，見《花草粹編》。

青門飲 寄寵人
胡馬嘶風，漢旗翻雪，彤雲又吐，一竿殘照。古木連空，亂山無數，行盡暮沙衰草。星斗橫幽館，夜無眠、燈花空老。霧濃香鴨，冰凝淚燭，霜天難曉。長記小妝纔了，一杯未盡，離懷多少。醉裏秋波，夢中朝雨，都是醒時煩惱。料有牽情處，忍思量、耳邊曾道。甚時躍馬歸來，認得迎門輕笑。

〈三二二〉

廖正一

廖正一，字明略，安陸人，自號竹林居士。元豐二年（一〇七九）進士。元祐六年（一〇九一），宣德郎充館閣校勘，權通判杭州。同年十一月，除祕閣校理。紹聖初入黨籍，貶信州玉山監稅，喪明而沒。有《竹林集》三卷（或云《白雲集》），今不傳，有詞一首，見《樂府雅詞》。

瑤池宴令
飛花成陣。春心困。寸寸別腸，多少愁悶。無人問。偷啼自搵殘妝粉。抱瑤琴、尋出新韻。玉纖趁。南風未解幽愠。低雲鬢。眉峯斂暈。嬌和恨。

〈二三三〉

秦觀

秦觀（一〇四九——一一〇〇），字太虛，改字少游，揚州高郵（今江蘇高郵）人。元豐八年（一〇八五）進士。元祐初，除祕書省正字、兼國史院編修官。紹聖元年（一〇九四），坐黨籍，削秩，監處州酒稅，編管郴州，徙橫、雷二州。徽宗立，放還，至藤州卒，年五十二。有《淮海集》，詞一卷收其中。

〔宋·王灼《碧雞漫志》卷二〕張子野、秦少游，俊逸精妙，少游屢困京洛，故疎蕩之風不除。
〔宋·孫覿《竹坡詞序》〕昔蔡伯世評近世之詞，謂蘇東坡辭勝乎情，柳耆卿情勝乎辭，辭情兼稱者，唯秦少游而已。
〔宋·胡仔《苕溪漁隱叢話》後集卷三十三〕少游詞雖婉美，然格力失之弱。
〔宋·張炎《詞源》卷下〕秦少游詞，體製淡雅，氣骨不衰，清麗中不斷意脈，咀嚼無滓，久而知味。
〔清·賀裳《皺水軒詞筌》〕少游能為曼聲以合律，寫景極淒婉動人。然形容處殊無刻肌入骨之言，去韋莊、歐陽烱諸家，尚隔一層。
〔清·紀昀《四庫全書總目提要·淮海詞提要》〕（秦）觀詩格不及蘇、黃，而詞則情韻兼勝，

〈二三四〉

在蘇、黃之上。流傳雖少，要為倚聲家一作手。

〔清·周濟《宋四家詞選》〕少游（詞）最和婉醇正，稍遜清眞者辣耳。
少游意在含蓄，如花初胎，故少重筆。
〔清·劉熙載《藝概》卷四〕少游詞有小晏之妍，其幽趣則過之。梅聖俞《蘇幕遮》云：「落盡梅花春又了，滿地斜陽，翠色和煙老。」此一種似為少游開先。
秦少游詞得《花間》、《尊前》之遺，卻能自出清新。東坡詞雄姿逸氣，高軼古人，且稱少游為詞手。山谷傾倒於少游《千秋歲》詞「落紅萬點愁如海」之句，至不敢和。要其他詞之妙，似此者豈少哉！
〔清·陳廷焯《白雨齋詞話》卷一〕秦少游自是作手，近開美成，導其先路，遠紹溫、韋，取其神不襲其貌，詞至是乃一變焉。然變而不失其正，遂令議者不病其變，而轉覺有不得不變者。後人動稱秦、柳，柳之視秦，為之奴隸而不足者，何可相提並論哉！
少游名作甚多，而俚詞亦不少，去取不可不愼。
〔清·馮煦《宋六十一家詞選·例言》〕少游以絕塵之才，早與勝流，不可一世，而一謫南荒，遽喪靈寶。故所為詞，寄慨身世，閑雅有情思，酒邊花下，一往而深，而怨悱不亂，悄乎得《小雅》之遺，後主而後，一人而已。昔張天如論相如之賦云：「他人之賦，賦才也；長卿，賦心也。」予於少游之詞亦云：他人之詞，詞才也；少游，詞心也；得之於內，不可以傳。雖子瞻之明儁，耆卿之幽秀，猶若有瞠乎後者，況其下耶？

〈二三五〉

望海潮
星分牛斗，疆連淮海，揚州萬井提封。花發路香，鶯啼人起，珠簾十里東風。豪俊氣如虹。曳照春金紫，飛蓋相從。巷入垂楊，畫橋南北翠煙中。追思故國繁雄。有迷樓掛斗，月觀橫空。紋錦製帆，明珠濺雨，寧論爵馬魚龍。往事逐孤鴻。但亂雲流水，縈帶離宮。最好揮毫萬字，一飲拚千鍾。

其二
秦峯蒼翠，耶溪瀟灑，千巖萬壑爭流。鴛瓦雉城，譙門畫戟，蓬萊燕閣三休。天際識歸舟。泛五湖煙月，西子同游。茂草臺荒，苧蘿村冷起閒愁。何人覽古凝眸。悵朱顏易失，翠被難留。梅市舊書，蘭亭古墨，依稀風韻生秋。狂客鑑湖頭。有百年臺沼，終日夷猶。最好金龜換酒，相與醉滄洲。

其三
梅英疏淡，冰澌溶洩，東風暗換年華。金谷俊游，銅駝巷陌，新晴細履平沙。長記誤隨

〈二三六〉

車。正絮翻蝶舞，芳思交加。柳下桃蹊，亂分春色到人家。西園夜飲鳴笳。有華燈礙月。飛蓋妨花。蘭苑未空，行人漸老，重來是事堪嗟。煙暝酒旗斜。但倚樓極目，時見棲鴉。無奈歸心，暗隨流水到天涯。

水龍吟
小樓連苑橫空，下窺繡轂雕鞍驟。朱簾半捲，單衣初試，清明時候。破暖輕風，弄晴微雨，欲無還有。賣花聲過盡，斜陽院落，紅成陣、飛鴛甃。玉佩丁東別後。悵佳期、參差難又。名韁利鎖，天還知道，和天也瘦。花下重門，柳邊深巷，不堪回首。念多情但有，當時皓月，向人依舊。

八六子
倚危亭。恨如芳草，萋萋剗盡還生。念柳外青驄別後，水邊紅袂分時，愴然暗驚。無端天與娉婷。夜月一簾幽夢，春風十里柔情。怎奈向、歡娛漸隨流水，素絃聲斷，翠綃香減，那堪片片飛花弄晚，濛濛殘雨籠晴。正銷凝。黃鸝又啼數聲。

〈二三七〉

夢揚州
晚雲收。正柳塘、煙雨初休。燕子未歸，惻惻輕寒如秋。小闌外、東風軟，透繡幃、花蜜香稠。江南遠，人何處，鷓鴣啼破春愁。長記曾陪燕游。酬妙舞清歌，麗錦纏頭。殢酒為花，十載因誰淹留。醉鞭拂面歸來晚，望翠樓、簾捲金鉤。佳會阻，離情正亂，頻夢揚州。

滿庭芳
山抹微雲，天連衰草，畫角聲斷譙門。暫停征棹，聊共引離尊。多少蓬萊舊事，空回首、煙靄紛紛。斜陽外，寒鴉萬點，流水繞孤村。銷魂。當此際，香囊暗解，羅帶輕分。謾贏得，青樓薄倖名存。此去何時見也，襟袖上、空惹啼痕。傷情處，高城望斷，燈火已黃昏。

江城子
西城楊柳弄春柔。動離憂。淚難收。猶記多情，曾為繫歸舟。碧野朱橋當日事，人不見，水空流。韶華不為少年留。恨悠悠。幾時休。飛絮落花時候、一登樓。便做春江都

〈二三八〉

是淚，流不盡，許多愁。

其二
南來飛燕北歸鴻。偶相逢。慘愁容。綠鬢朱顏，重見兩衰翁。別後悠悠君莫問，無限事，不言中。小糟春酒滴珠紅。莫匆匆。滿金鍾。飲散落花流水、各西東。後會不知何處是，煙浪遠，暮雲重。

鵲橋仙
纖雲弄巧，飛星傳恨，銀漢迢迢暗度。金風玉露一相逢，便勝卻、人間無數。柔情似水，佳期如夢，忍顧鵲橋歸路。兩情若是久長時，又豈在、朝朝暮暮。

減字木蘭花
天涯舊恨。獨自淒涼人不問，欲見回腸。斷盡金爐小篆香。黛蛾長斂。任是春風吹不展。困倚危樓。過盡飛鴻字字愁。

〈二三九〉

滿庭芳
紅蓼花繁，黃蘆葉亂，夜深玉露初零。霽天空闊，雲淡楚江清。獨棹孤篷小艇，悠悠過、烟渚沙汀。金鉤細，絲綸慢捲，牽動一潭星。時時，橫短笛，清風皓月，相與忘形。任人笑生涯，泛梗飄萍。飲罷不妨醉臥，塵勞事、有耳誰聽。江風靜，日高未起，枕上酒微醒。

又
碧水驚秋，黃雲凝暮，敗葉零亂空階。洞房人靜，斜月照徘徊。又是重陽近也，幾處處、砧杵聲催。西窗下，風搖翠竹，疑是故人來。傷懷。增悵望，新歡易失，往事難猜。問籬邊黃菊，知為誰開。謾道愁須殢酒，酒未醒、愁已先回。憑闌久，金波漸轉，白露點蒼苔。

畫堂春
落紅鋪徑水平池。弄晴小雨霏霏。杏園憔悴杜鵑啼。無奈春歸。柳外畫樓獨上，憑闌手撚花枝。放花無語對斜暉。此恨誰知。

〈二四〇〉

南歌子
香墨彎彎畫，燕脂淡淡勻。揉藍衫子杏黃裙。獨倚玉闌無語、點檀脣。人去空流水，花飛半掩門。亂山何處覓行雲。又是一鉤新月、照黃昏。

畫堂春 春情
東風吹柳日初長。雨餘芳草斜陽。杏花零落燕泥香。睡損紅妝。香篆暗銷鸞鳳，畫屏光遶瀟湘。暮寒輕透薄羅裳。無限思量。

千秋歲
水邊沙外。城郭春寒退。花影亂，鶯聲碎。飄零疏酒盞，離別寬衣帶。人不見，碧雲暮合空相對。憶昔西池會。鵷鷺同飛蓋。攜手處，今誰在。日邊清夢斷，鏡裏朱顏改。春去也，落紅萬點愁如海。

踏莎行

〈二四一〉

霧失樓臺，月迷津渡。桃源望斷無尋處。可堪孤館閉春寒，杜鵑聲裏斜陽暮。驛寄梅花，魚傳尺素。砌成此恨無重數。郴江幸自繞郴山，為誰流下瀟湘去。

浣溪沙
漠漠輕寒上小樓。曉陰無賴似窮秋。淡煙流水畫屏幽。自在飛花輕似夢，無邊絲雨細如愁。寶簾閒挂小銀鉤。

其五
錦帳重重捲暮霞。屏風曲曲鬬紅牙。恨人何事苦離家。枕上夢魂飛不去，覺來紅日又西斜。滿庭芳草襯殘花。

如夢令 五首
門外鴉啼楊柳，春色著人如酒。睡起熨沉香，玉腕不勝金斗。消瘦。消瘦。還是褪花時候。

〈二四二〉

其二
遙夜沈沈如水。風緊驛亭深閉。夢破鼠窺燈，霜送曉寒侵被。無寐。無寐。門外馬嘶人起。

其三
幽夢怱怱破後。妝粉亂痕霑袖。遙想酒醒來，無奈玉銷花瘦。回首。回首。繞岸夕陽疏柳。

其四
樓外殘陽紅滿。春入柳條將半。桃李不禁風，回首落英無限。腸斷。腸斷。人共楚天俱遠。

其五
池上春歸何處。滿目落花飛絮。孤館悄無人，夢斷月堤歸路。無緒。無緒。簾外五

〈二四三〉

更風雨。

阮郎歸 其三
瀟湘門外水平鋪。月寒征棹孤。紅妝飲罷少踟蹰。有人偷向隅。揮玉筯，灑眞珠。梨花春雨餘。人人盡道斷腸初。那堪腸已無。

其四
湘天風雨破寒初。深沈庭院虛。麗譙吹罷小單于。迢迢清夜徂。鄉夢斷，旅魂孤。崢嶸歲又除。衡陽猶有雁傳書。郴陽和雁無。

滿庭芳 其二 此詞正少游所作，人傳王觀撰，非也
曉色雲開，春隨人意，驟雨才過還晴。古臺芳榭，飛燕蹴紅英。舞困榆錢自落，秋千外、綠水橋平。東風裏，朱門映柳，低按小秦筝。多情。行樂處，珠鈿翠蓋，玉轡紅纓。漸酒空金榼，花困蓬瀛。荳蔻梢頭舊恨，十年夢、屈指堪驚。憑闌久，疏煙淡日，寂寞下蕪城。

〈二四四〉

虞美人 三首
高城望斷塵如霧。不見聯驂處。夕陽村外小灣頭。只有柳花無數、送歸舟。瓊枝玉樹頻相見。只恨離人遠。欲將幽事寄青樓。爭奈無情江水、不西流。

其二
碧桃天上栽和露。不是凡花數。亂山深處水瀠回。可惜一枝如畫、為誰開。輕寒細雨情何限。不道春難管。為君沉醉又何妨。祇怕酒醒時候、斷人腸。

其三
行行信馬橫塘畔。煙水秋平岸。綠荷多少夕陽中。知為阿誰凝恨、背西風。紅妝艇子來何處。蕩槳偷相顧。鴛鴦驚起不無愁。柳外一雙飛去、卻回頭。

點絳唇 二首 桃源
醉漾輕舟，信流引到花深處。塵緣相誤。無計花間住。煙水茫茫，千里斜陽暮。山

〈二四五〉

無數。亂紅如雨。不記來時路。

其二
月轉烏啼，畫堂宮徵生離恨。美人愁悶。不管羅衣褪。清淚斑斑，揮斷柔腸寸。嗔人問。背燈偷揾。拭盡殘妝粉。

南歌子
玉漏迢迢盡，銀潢淡淡橫。夢回宿酒未全醒。已被鄰雞催起、怕天明。臂上妝猶在，襟間淚尚盈。水邊燈火漸人行。天外一鉤殘月、帶三星。

其二
愁鬢香雲墜，嬌眸水玉裁。月屏風幌為誰開。天外不知音耗、百般猜。玉露沾庭砌，金風動琯灰。相看有似夢初回。只恐又拋人去、幾時來。

〈二四六〉

臨江仙
千里瀟湘接藍浦，蘭橈昔日曾經。月高風定露華清。微波澄不動，冷浸一天星。獨倚危檣情悄悄，遙聞妃瑟泠泠。新聲含盡古今情。曲終人不見，江上數峯青。

好事近 夢中作
春路雨添花，花動一山春色。行到小溪深處，有黃鸝千百。飛雲當面化龍蛇，夭矯轉空碧。醉臥古藤陰下，了不知南北。

〈二四七〉

李甲

李甲，字景元，華亭（今上海市松江縣）人。善畫翎毛。《宋詩紀事補遺》卷三十一云：李景元，元符中武康令。

帝臺春
芳草碧色。萋萋遍南陌。暖絮亂紅，也知人、春愁無力。憶得盈盈拾翠侶，共攜賞、鳳城寒食。到今來，海角逢春，天涯為客。愁旋釋。還似織。淚暗拭。又偷滴。謾竚立，遍倚危闌，儘黃昏，也只是、暮雲凝碧。拚則而今已拚了，忘則怎生便忘得。又還問鱗鴻，試重尋消息。

〈二四八〉

趙令時

趙令時（一〇五一——一一三四），字德麟，號聊復翁，燕王德昭玄孫。元祐六年（一〇九一），簽書潁州公事，坐與蘇軾交通，罰金，入黨籍，後官朝請大夫。紹興二年（一一三三），為右監門衛大將軍榮州防禦使，改洪州觀察使，封安定郡王，權知行在太宗正事。紹興四年（一一三四）卒。有《侯鯖錄》、《聊復集》，《聊復集》今不傳，趙萬里輯有《聊復詞》。

〔宋·王灼《碧雞漫志》卷二〕趙德麟、李方叔皆東坡客，其氣味殊不近，趙婉而李俊，各有所長，晚年皆荒醉汝潁京洛間，時時出滑稽語。

蝶戀花
欲減羅衣寒未去。不捲珠簾，人在深深處。紅杏枝頭花幾許。啼痕止恨清明雨。盡日沉煙香一縷。宿雨醒遲，惱破春情緒。飛燕又將歸信誤。小屏風上西江路。

又

〈二四九〉

卷絮風頭寒欲盡。墜粉飄香，日日紅成陣。新酒又添殘酒困。今春不減前春恨。蝶去鶯飛無處問。隔水高樓，望斷雙魚信。惱亂橫波秋一寸。斜陽只與黃昏近。

清平樂
春風依舊。著意隋堤柳。搓得蛾兒黃欲就。天氣清明時候。去年紫陌青門。今宵雨魄雲魂。斷送一生憔悴，只銷幾個黃昏。

浣溪沙 王晉卿筵上作
風急花飛晝掩門。一簾殘雨滴黃昏。便無離恨也銷魂。翠被任熏終不暖，玉盃慵舉幾番溫。箇般情事與誰論。

烏夜啼 春思
樓上縈簾弱絮，牆頭礙月低花。年年春事關心事，腸斷欲棲鴉。舞鏡鸞衾翠滅，啼珠鳳蠟紅斜。重門不鎖相思夢，隨意遶天涯。

〈二五〇〉

賀鑄

賀鑄（一〇五二——一一二五），字方回，衛州（今河南汲縣）人。娶宗室女，授右班殿直。元祐六年（一〇九一），改西頭供奉，入文資。為承事郎。建中靖國元年（一一〇一），通判泗州，又倅太平州。大觀三年（一一〇九），退居吳下，築室橫塘，自號慶湖遺老。宣和七年（一一二五）卒，年七十四。有《東山寓聲樂府》三卷，今不傳。《彊村叢書》中收《東山詞》一卷、《賀方回詞》二卷、《東山詞補》一卷。

〔宋張耒《張右史集》卷五十一《賀方回樂府序》〕夫其（詞）盛麗如游金張之堂，而妖冶如攬嬙施之袪，幽潔如屈宋，悲壯如蘇李，覽者自知之，蓋有不可勝言者矣。
〔宋·程俱《北山小集》卷十五《賀方回詩序》〕方回儀觀甚偉，如羽人劍客，然戲為長短句，皆雍容妙麗，極幽閒思怨之情。
〔元·脫脫《宋史》卷四百四十三《賀鑄傳》〕（賀鑄）博聞彊記，工語言，深婉麗密如次組綉。長於度曲，掇拾人所棄遺，少加檃括，皆為新奇。嘗言：「吾筆端驅使李商隱、溫庭筠，常奔命不暇。」
〔清·周濟《宋四家詞選》〕耆卿鎔情入景，故淡遠；方回鎔景入情，故穠麗。

〈二五一〉

〔清·陳廷焯《白雨齋詞話》卷一〕方回詞，胸中眼中，另有一種傷心說不出處；全得力於楚騷，而運以變化，允推神品。
方回詞極沈鬱，而筆勢却又飛舞，變化無端，不可方物，吾烏乎測其所至。

半死桐 思越人，亦名鷓鴣天
重過閶門萬事非。同來何事不同歸。梧桐半死清霜後，頭白鴛鴦失伴飛。原上草，露初晞。舊棲新攏兩依依。空牀臥聽南窗雨，誰復挑燈夜補衣。

夜擣衣 古搗練子
收錦字，下鴛機。淨拂牀砧夜擣衣。馬上少年今健否，過瓜時見雁南歸。

杵聲齊 同前
砧面瑩，杵聲齊。擣就征衣淚墨題。寄到玉關應萬里，戍人猶在玉關西。

夜如年 同前

〈二五二〉

斜月下，北風前。萬杵千砧擣欲穿。不爲擣衣勤不睡，破除今夜夜如年。

剪征袍 同前
拋練杵，傍窗紗。巧翦征袍鬬出花。想見隴頭長戍客，授衣時節也思家。

望書歸 同前
邊堠遠，置郵稀。附與征衣襯鐵衣。連夜不妨頻夢見，過年惟望得書歸。

晚雲高 太平時
秋盡江南葉未凋。晚雲高。青山隱隱水迢迢。接亭皋。二十四橋明月夜，弭蘭橈。玉人何處教吹簫。可憐宵。

夢江南 同前
九曲池頭三月三。柳舞毵毵。香塵撲馬噴金銜。涴春衫。苦筍鰣魚鄉味美，夢江南。閭門煙水晚風恬。落歸帆。

〈二五三〉

陌上郎 生查子
西津海鶻舟，徑度滄江雨。雙櫓本無情，鴉軋如人語。揮金陌上郎，化石山頭婿。何物繫君心，三歲扶牀女。

捲春空 定風波
牆上夭桃簌簌紅。巧隨輕絮入簾櫳。自是芳心貪結子。翻使。惜花人恨五更風。露萼鮮濃妝臉靚。相映。隔年情事此門中。粉面不知何處在。無奈。武陵流水捲春空。

惜餘春 踏莎行
急雨收春，斜風約水。浮紅漲綠魚文起。年年游子惜餘春，春歸不解招游子。留恨城隅，關情紙尾。闌干長對西曛倚。鴛鴦俱是白頭時，江南渭北三千里。

芳心苦 同前
楊柳回塘，鴛鴦別浦。綠萍漲斷蓮舟路。斷無蜂蝶慕幽香，紅衣脫盡芳心苦。返照

〈二五四〉

江潮，行雲帶雨。依依似與騷人語。當年不肯嫁春風，無端卻被秋風誤。

醉中眞 浣溪沙
不信芳春厭老人。老人幾度送餘春。惜春行樂莫辭頻。巧笑豔歌皆我意，惱花顚酒拚君嗔。物情惟有醉中眞。

凌波歌 銅人捧露盤引
控滄江。排青嶂，燕臺涼。駐綵仗、樂未渠央。巖花磴蔓，妒千門、珠翠倚新妝。舞閒歌悄，恨風流、不管餘香。繁華夢，驚俄頃，佳麗地，指蒼茫。寄一笑、何與興亡。量船載酒，賴使君、相對兩胡牀。緩調清管，更爲儂、三弄斜陽。

擁鼻吟 吳音子
別酒初銷，憮然弭櫂蒹葭浦。回首不見高城，青樓更何許。大艑軻峨，越商巴賈。萬恨龍鍾，篷下對語。指征路。山缺處，孤烟起，歷歷聞津鼓。江豚吹浪，晚來風轉夜深雨。擁鼻微吟，斷腸新句。粉碧羅牋，封淚寄與。

〈二五五〉

點絳唇
一幅霜綃，麝煤熏膩紋絲縷。掩妝無語。的是銷凝處。薄暮蘭橈，漾下蘋花渚。風留住。綠楊歸路。燕子西飛去。

掩蕭齋
落日逢迎朱雀街。共乘青舫度秦淮。笑拈飛絮罥金釵。洞戶華燈歸別館，碧梧紅藥掩蕭齋。願隨明月入君懷。

將進酒 小梅花
城下路。淒風露。今人犁田古人墓。岸頭沙。帶蒹葭。漫漫昔時，流水今人家。黃埃赤日長安道。倦客無漿馬無草。開函關。掩函關。千古如何，不見一人閒。六國擾。三秦掃。初謂商山遺四老。馳單車。致緘書。裂荷焚芰，接武曳長裾。高流端得酒中趣。深入醉鄉安穩處。生忘形。死忘名。誰論二豪、初不數劉伶。

〈二五六〉

行路難 同前
縛虎手。懸河口。車如雞棲馬如狗。白綸巾。撲黃塵。不知我輩，可是蓬蒿人。衰蘭送客咸陽道。天若有情天亦老。作雷顚。不論錢。誰問旗亭，美酒斗十千。酌大斗。更爲壽。靑鬢常青古無有。笑嫣然。舞翩然。當爐秦女，十五語如絃。遺音能記秋風曲。事去千年猶恨促。攬流光。繫扶桑。爭奈愁來，一日卻爲長。

子夜歌 憶秦娥
三更月。中庭恰照梨花雪。梨花雪。不勝淒斷，杜鵑啼血。王孫何許音塵絕。柔桑陌上吞聲別。吞聲別。隴頭流水，替人嗚咽。

獨倚樓 更漏子
上東門，門外柳。贈別每煩纖手。一葉落，幾番秋。江南獨倚樓。曲闌干，凝竚久。薄暮更堪搔首。無際恨，見閒愁。侵尋天盡頭。

〈二五七〉

臺城游 水調歌頭
南國本瀟灑，六代浸豪奢。臺城游冶，襞箋能賦屬宮娃。雲觀登臨清夏，璧月留連長夜，吟醉送年華。回首飛鴛瓦，卻羨井中蛙。訪烏衣，成白社，不容車。舊時王謝，堂前雙燕過誰家。樓外河橫斗挂，淮上潮平霜下，檣影落寒沙。商女篷窗罅，猶唱後庭花。

橫塘路 青玉案
凌波不過橫塘路。但目送、芳塵去。錦瑟華年誰與度。月橋花院，瑣窗朱戶。只有春知處。飛雲冉冉蘅皋暮。彩筆新題斷腸句。若問閒情都幾許。一川煙草、滿城風絮。梅子黃時雨。

人南渡 減字木蘭花
蘭芷滿芳洲，游絲橫路。羅襪塵生步。迎顧。整鬟顰黛，脈脈兩情難語。細風吹柳絮。人南渡。回首舊游，山無重數。花底深朱戶。何處。半黃梅子，向晚一簾疏雨。斷

〈二五八〉

魂分付與。春將去。

薄倖
豔眞多態。更的的、頻回眄睞。便認得、琴心相許，與寫宜男雙帶。記畫堂、斜月朦朧，輕顰微笑嬌無奈。便翡翠屏開，芙蓉帳掩，與把香羅偷解。自過了收燈後，都不見、踏青挑菜。幾回憑雙燕，丁寧深意，往來翻恨重簾礙。約何時再。正春濃酒暖，人閒晝永無聊賴。厭厭睡起，猶有花梢日在。

伴雲來 天香
煙絡橫林，山沈遠照。邐迤黃昏鐘鼓。燭映簾櫳，蛩催機杼，共苦清秋風露。不眠思婦，齊應和、幾聲砧杵。驚動天涯倦宦，駸駸歲華行暮。當年酒狂自負。謂東君、以春相付。流浪征驂北道，客檣南浦。幽恨無人晤語。賴明月曾知舊游處。好伴雲來，還將夢去。

羅敷歌 採桑子

〈二五九〉

又
東南自古繁華地，歌吹揚州。十二青樓。最數秦娘第一流。季鷹久負鱸魚興，不住今秋。已辦歸舟。伴我江湖作勝游。

又
自憐楚客悲秋思，難寫絲桐。目斷書鴻。平淡江山落照中。誰家水調聲聲怨，黃葉西風。罨畫橋東。十二玉樓空更空。

又
東亭南館逢迎地，幾醉紅裙。悽怨臨分。四疊陽關忍淚聞。誰憐今夜篷窗雨，何處漁村。酒冷燈昏。不許愁人不斷魂。

憶仙姿
江上潮迴風細。紅袖倚樓凝睇。天際認歸舟，但見平林如薺。迢遞。迢遞。人更遠於天際。

〈二六〇〉

浪淘沙
雨過碧雲秋。煙草汀洲。遠山相對一眉愁。可惜芳年橋畔柳，不繫蘭舟。爲問木蘭舟。何處淹留。相思今夜忍登樓。樓下誰家歌水調，明月揚州。

清平樂
林皋葉脫。樓下清江闊。船裏琵琶金捍撥。彈斷么絃再抹。夜潮洲渚生寒。城頭星斗闌干。忍話舊游新夢，三千里外長安。

憶秦娥
曉朦朧。前溪百鳥啼怱怱。啼怱怱。凌波人去，拜月樓空。去年今日東門東。鮮妝輝映桃花紅。桃花紅。吹開吹落，一任東風。

又
風驚幕。燈前細雨檐花落。檐花落。玉臺清鏡，淚淹妝薄。良時不再須行樂。王

〈二六一〉

孫莫負東城約。東城約。一分春色，爲君留著。

雁後歸 臨江仙 人日席上作
巧翦合歡羅勝子，釵頭春意翩翩。豔歌淺拜笑嫣然。願郎宜此酒，行樂駐華年。未是文園多病客，幽襟淒斷堪憐。舊游夢挂碧雲邊。人歸落雁後，思發在花前。

綠頭鴨
玉人家，畫樓珠箔臨津。託微風、彩簫流怨，斷腸馬上曾聞。燕堂開、豔妝叢裏，調琴思、認歌顰。麝蠟煙濃，玉蓮漏短，更衣不待酒初醺。繡屏掩、枕鴛相就，香氣漸暾暾。回廊影，疏鐘淡月，幾許銷魂。翠釵分、銀牋封淚，舞鞋從此生塵。住蘭舟、載將離恨，轉南浦、背西曛。記取明年，薔薇謝後，佳期應未誤行雲。鳳城遠，楚梅香嫩，先寄一枝春。青門外，祗憑芳草，尋訪郎君。

减字浣溪沙
秋水斜陽演漾金。遠山隱隱隔平林。幾家村落幾聲砧。記得西樓凝醉眼，昔年風

〈二六二〉

物似如今。只無人與共登臨。

三
鼓動城樓噪暮鴉。過雲時送雨些些。嫩涼如水透窗紗。弄影西廂侵戶月，分香東畔拂牆花。此時相望抵天涯。

四
煙柳春梢蘸暈黃。井闌風綽小桃香。覺時簾幕又斜陽。望處定無千里眼，斷來能有幾迴腸。少年禁取恁淒涼。

五
夢想西池輦路邊。玉鞍驕馬小輜駢。春風十里鬬嬋娟。臨水登山漂泊地，落花中酒寂寥天。箇般情味已三年。

六

〈二六三〉

七
蓮燭啼痕怨漏長。吟蛩隨月到回廊。一屏煙景畫瀟湘。連夜斷無行雨夢，隔年猶有著人香。此情須信是難忘。

八
閒把琵琶舊譜尋。四絃聲怨卻沈吟。燕飛人靜畫堂深。敧枕有時成雨夢，隔簾無處說春心。一從燈夜到如今。

八
鸚鵡無言理翠襟。杏花零落晝陰陰。畫橋流水半篙深。芳徑與誰尋鬬草，繡妝終日罷拈針。小牋香管寫春心。

十五
樓角初銷一縷霞。淡黃楊柳暗棲鴉。玉人和月摘梅花。笑撚粉香歸洞戶，更垂簾幕護窗紗。東風寒似夜來些。

〈二六四〉

天門謠
牛渚天門險。限南北、七雄豪占。清霧斂。與閒人登覽。待月上潮，平波灧灧。塞管輕吹新阿濫。風滿檻。歷歷數、西州更點。

清平樂
小桃初謝。雙燕還來也。記得年時寒食下。紫陌青門游冶。楚城滿目春華。可堪游子思家。惟有夜來歸夢，不知身在天涯。

六州歌頭
少年俠氣，交結五都雄。肝膽洞。毛髪聳。立談中。死生同。一諾千金重。推翹勇。矜豪縱。輕蓋擁。聯飛鞚。斗城東。轟飲酒壚，春色浮寒甕。吸海垂虹。閒呼鷹嗾犬，白羽摘雕弓。狡穴俄空。樂怱怱。似黃粱夢。辭丹鳳。明月共。漾孤篷。官冗從。懷倥傯。落塵籠。簿書叢。鹖弁如雲眾。供麤用。忽奇功。笳鼓動。漁陽弄。思悲翁。不請長纓，繫取天驕種。劍吼西風。恨登山臨水，手寄七絃桐。目送歸鴻。

〈二六五〉

浣溪沙
雲母窗前歇繡針。低鬟凝思坐調琴。玉纖纖按十三金。歸臥文園猶帶酒，柳花飛度畫堂陰。只憑雙燕話春心。

石州引
薄雨初寒，斜照弄晴，春意空闊。長亭柳色纔黃，遠客一枝先折。煙橫水際，映帶幾點歸鴉，東風銷盡龍沙雪。還記出關來，恰而今時節。將發。畫樓芳酒，紅淚清歌，頓成輕別。已是經年，杳杳音塵多絕。欲知方寸，共有幾許清愁，芭蕉不展丁香結。枉望斷天涯，兩厭厭風月。

望湘人 春思
厭鶯聲到枕，花氣動簾，醉魂愁夢相半。被惜餘薰，帶驚賸眼。幾許傷春春晚。淚竹痕鮮，佩蘭香老，湘天濃暖。記小江、風月佳時，屢約非煙游伴。須信鸞絃易斷。奈雲和再鼓，曲終人遠。認羅襪無蹤，舊處弄波清淺。靑翰棹艤，白蘋洲畔。儘目臨皋飛觀。不

〈二六六〉

解寄、一字相思，幸有歸來雙燕。

蝶戀花 改徐冠卿詞
幾許傷春春復暮。楊柳清陰，偏礙游絲度。天際小山桃葉步。白蘋花滿湔裙處。竟日微吟長短句。簾影燈昏，心寄胡琴語。數點雨聲風約住。朦朧淡月雲來去。

〈二六七〉

仲殊

仲殊，字師利，俗姓張氏，名揮，安州（今湖北安陸縣）人。嘗領鄉薦，後棄家為僧，居杭州吳山寶月寺，崇寧中自縊卒。有詞七卷，名《寶月集》，不傳，趙萬里有輯本。
〔宋·李獻民《雲齋廣錄》卷三〕世傳僧仲殊清才麗藻，雅能綴屬小詞，每一闋出，人爭傳玩。

南歌子
十里青山遠，潮平路帶沙。數聲啼鳥怨年華。又是淒涼時候、在天涯。白露收殘暑，清風襯晚霞。綠楊堤畔鬧荷花。記得年時沽酒、那人家。

減字木蘭花
江南三月。猶有枝頭千點雪。邀上芳尊。却占東君一半春。尊前眼底。南國風光都在此。移過江來。從此江南不復開。
（案《苕溪漁隱叢話》後集卷三十七引《復齋漫錄》，上疊仲殊作，下疊陳襲善續。）

〈二六八〉

南徐好 甕城
南徐好，鼓角亂雲中。金地浮山星兩點，鐵城橫鎖甕三重。開國舊誇雄。春過後，佳氣蕩晴空。淥水畫橋沽酒市，清江晚渡落花風。千古夕陽紅。

又 多景樓
南徐好，多景在樓前。京口萬家寒食日，淮南千里夕陽天。天際幾重山。鶯啼處，人倚畫闌干。西塞煙深晴後色，東風春減夜來寒。花滿過江船。

訴衷情 寒食
湧金門外小瀛洲。寒食更風流。紅船滿湖歌吹，花外有高樓。晴日暖，淡煙浮。恣嬉遊。三千粉黛，十二闌干，一片雲頭。

柳梢靑 吳中
岸草平沙。吳王故苑，柳裊煙斜。雨後寒輕，風前香軟，春在梨花。行人一棹天涯。酒醒處，殘陽亂鴉。門外秋千，牆頭紅粉，深院誰家。

〈二六九〉

晁補之

晁補之（一〇五三——一一一〇），字无咎，濟州鉅野（今山東巨野縣）人。元豐二年（一〇七九）進士。試開封及禮部別院，皆第一。元祐元年（一〇八六），以試太學正召試，授秘書省正字。紹聖初，坐黨籍，謫監蘄、信二州酒稅。大觀四年（一一一〇），知泗州卒，年五十八。有詞集《琴趣外篇》。
〔宋·王灼《碧鷄漫志》卷二〕晁无咎、黃魯直皆學東坡，韻製得七八。
〔宋·陳振孫《直齋書錄解題》卷二十一〕晁嘗云：「今代詞手，惟秦七、黄九，他人不能及也。」然二公之詞，亦自有不同者，若晁无咎，佳音固未多遜也。
〔清·馮煦《六十一家詞選·例言》〕晁无咎爲蘇門四學士之一，所爲詩餘，無子瞻之高華，而沉頓則過之。

滿庭芳 赴信日舟中別次膺十二叔
鷗起蘋中，魚驚荷底，畫船天上來時。翠灣紅渚，宛似武陵迷。更晚靑山更好，孤雲帶、遠雨絲垂。清歌裏，金尊未掩，誰使動分攜。竹林、高晉阮，阿咸瀟散，猶愧風期。便棄官終隱，釣叟苔磯。縱是冥鴻雲外，應念我、垂翼低飛。新詞好，他年認取，天際片帆歸。

〈二七〇〉

摸魚兒 東皋寓居
買陂塘、旋栽楊柳，依稀淮岸江浦。東皋嘉雨新痕漲，沙觜鷺來鷗聚。堪愛處。最好是、一川夜月光流渚。無人獨舞。任翠幄張天，柔茵藉地，酒盡未能去。靑綾被，莫憶金閨故步。儒冠曾把身誤。弓刀千騎成何事，荒了邵平瓜圃。君試覷。滿青鏡、星星鬢影今如許。功名浪語。便似得班超，封侯萬里，歸計恐遲暮。

洞仙歌 塡盧仝詩
當時我醉，美人顏色，如花堪悅。今日美人去，恨天涯離別。青樓朱箔，嬋娟蟾桂，三五初圓，傷二八、還又缺。空竚立，一望一見心絕。心絕。頓成淒涼，千里音塵，一夢歡娛，推枕驚巫山遠，灑淚對湘江闊。美人不見，愁人看花，心亂含愁，奏綠綺、弦清切。何處有知音，此恨難說。怨歌未闋。恐暮雨收、行雲歇。窗梅發。乍似覩、芳容冰潔。

水龍吟 次韻林聖予惜春
問春何苦忽忽，帶風伴雨如馳驟。幽葩細萼，小園低檻，壅培未就。吹盡繁紅，占春長

〈二七一〉

久，不如垂柳。算春常不老，人愁春老，愁只是、人間有。春恨十常八九。忍輕辜、芳醪經口。那知自是，桃花結子，不因春瘦。世上功名，老來風味，春歸時候。縱樽前痛飲，狂歌似舊，情難依舊。

鹽角兒 亳社觀梅
開時似雪。謝時似雪。花中奇絕。香非在蕊，香非在萼，骨中香徹。占溪風，留溪月。堪羞損、山桃如血。直饒更、疏疏淡淡，終有一般情別。

金鳳鉤 送春
春辭我向何處。怪草草、夜來風雨。一簪華髮，少歡饒恨，無計殢春且住。春回常恨尋無路。試向我、小園徐步。一闌紅藥，倚風含露。春自未曾歸去。

千秋歲 次韻弔高郵秦少游
江頭苑外。常記同朝退。飛騎軋，鳴珂碎。齊謳雲繞扇，趙舞風回帶。嚴鼓斷，杯盤藉草猶相對。灑涕誰能會。醉臥藤陰蓋。人已去，詞空在。兔園高宴悄，虎觀英遊改。重

〈二七二〉

感慨，驚濤自卷珠沈海。

迷神引 貶玉溪對江山作
黯黯靑山紅日暮。浩浩大江東注。餘霞散綺，向煙波路。使人愁，長安遠，在何處。幾點漁燈小，迷近塢。一片客帆低，傍前浦。暗想平生，自悔儒冠誤。覺阮途窮，歸心阻。斷魂素月，一千里、傷平楚。怪竹枝歌，聲聲怨，爲誰苦。猿鳥一時啼，驚島嶼。燭暗不成眠，聽津鼓。

臨江仙 用韻和韓求仁南都留別
曾唱牡丹留客飲，明年何處相逢。忽驚鵲起落梧桐。綠荷多少恨，回首背西風。莫歎今宵身是客，一尊未曉猶同。此身應似去來鴻。江湖春水闊，歸夢故園中。

憶少年 別歷下
無窮官柳，無情畫舸，無根行客。南山尙相送，只高城人隔。罨畫園林溪紺碧。算重來、盡成陳迹。劉郎鬢如此，況桃花顏色。

〈二七三〉

虞美人 廣陵留別
江南載酒平生事。游宦如萍寄。蓬山歸路傍銀臺。還是揚州一夢、卻驚回。年年后土春來早。不負金尊倒。明年珠履賞春時。應寄瓊花一朵、慰相思。

臨江仙 信州作
謫宦江城無屋買，殘僧野寺相依。松間藥臼竹間衣。水窮行到處，雲起坐看時。一箇幽禽緣底事，苦來醉耳邊啼。月斜西院愈聲悲。青山無限好，猶道不如歸。

浣溪沙
江上秋高風怒號。江聲不斷雁嗷嗷。別魂迢遞爲君銷。一夜不眠孤客耳，耳邊愁聽雨蕭蕭。碧紗窗外有芭蕉。

洞仙歌 泗州中秋作，此絕筆之詞也
靑煙羃處，碧海飛金鏡。永夜閒階臥桂影。露涼時、零亂多少寒螿，神京遠，惟有藍橋

〈二七四〉

路近。水晶簾不下，雲母屏開，冷浸佳人淡脂粉。待都將許多明，付與金尊，投曉共、流霞傾盡。更攜取、胡牀上南樓，看玉做人間，素秋千頃。

下水船
上客驪駒繫。驚喚銀屏睡起。困倚妝臺，盈盈正解羅結。鳳釵垂，繚繞金盤玉指。巫山一段雲委。半窺鏡、向我橫秋水。斜頷花枝交鏡裏。淡拂鉛華，忽忽自整羅綺。斂眉翠。雖有愔愔密意，空作江邊解佩。

〈二七五〉

陳師道

陳師道（一〇五三——一一〇二），字無己，一字履常，號後山居士，彭城（今江蘇省徐州市）人。元祐中，以蘇軾、傅亮、孫覺薦，起爲徐州敎授。改潁州。紹聖初，以餘黨罷。元符三年（一一〇〇），除秘書省正字。建中靖國元年十二月（其時已入一一〇二），扈從南交，不屑服趙挺之衣，以寒疾卒，年四十九。有《後山詞》。
〔宋·陳師道《後山集》卷十七《雜著》〕余他文未能及人，獨於詞，自謂不減秦七、黄九。

木蘭花
陰陰雲日江城晚。小院回廊春已滿。誰教言語似鸝黃，深閉玉籠千萬怨。蓬萊易到人難見。香火無憑空有願。不辭歌裏斷人腸，只怕有腸無處斷。

菩薩蠻 七夕
行雲過盡星河爛。爐烟未斷蛛絲滿。想得兩眉顰。停針憶遠人。河橋知有路。不解留郎住。天上隔年期。人間長別離。

〈二七六〉

張耒

張耒（一〇五四——一一一四），字文潛，楚州淮陰（今江蘇淮陰縣）人。弱冠第進士。元祐元年（一〇八六），以試太學錄召試，授祕書省正字，擢起居舍人。以直龍圖閣知潤州。紹聖初，坐黨籍，謫監黃州酒稅。徽宗立，召爲太常少卿。崇寧初，復坐黨籍，貶房州別駕，黄州安置，尋得自便，居陳州。政和四年（一一一四）卒，年六十一。趙萬里輯有《柯山詩餘》一卷。
〔宋·吳曾《能改齋漫錄》卷十七〕元祐諸公，皆有樂府，惟張僅見此二詞（《少年游》、《秋蕊香》），味其句意，不在元祐諸公下。

風流子
木葉亭皋下，重陽近，又是搗衣秋。奈愁入庾腸，老侵潘鬢，謾簪黃菊，花也應羞。楚天晚，白蘋煙盡處，紅蓼水邊頭。芳草有情，夕陽無語，雁橫南浦，人倚西樓。玉容知安否，香牋共錦字，兩處悠悠。空恨碧雲離合，青鳥沈浮。向風前懊惱，芳心一點，寸眉兩葉，禁甚閒愁。情到不堪言處，分付東流。

〈二七七〉

秋蕊香
簾幕疏疏風透。一線香飄金獸。朱闌倚遍黃昏後。廊上月華如畫。別離滋味濃於酒。著人瘦。此情不及牆東柳。春色年年，如舊。

少年游
含羞倚醉不成歌。纖手掩香羅。偎花映燭，偷傳深意，酒思入横波。看朱成碧心迷亂，翻脈脈、斂雙蛾。相見時稀隔別多。又春盡、奈愁何。

〈二七八〉

侯蒙

侯蒙（一〇五四——一一二二），字元功，高密（今山東高密縣）人。登元豐八年（一〇八五）進士第。徽宗時，官戶部尚書同知樞密院，進尚書左丞、中書侍郎。罷知亳州，旋加資政殿學士。宣和三年（一一二一），知東平府，未赴而卒，年六十八。有詞一首，見《夷堅甲志》。

臨江仙
未遇行藏誰肯信，如今方表名蹤。無端良匠畫形容。當風輕借力，一舉入高空。才得吹噓身漸穩，只疑遠赴蟾宮。雨餘時候夕陽紅。幾人平地上，看我碧霄中。

〈二七九〉

周邦彥

周邦彥（一〇五六——一二二一），字美成，錢塘（今浙江省杭州市）人。元豐中，獻《汴都賦》，召爲太學正。出爲廬州敎授，知溧水縣。哲宗時，除祕書省正字。徽宗即位，爲校書郎，遷考功員外郎、衛尉宗正少卿兼議禮局檢討。以直龍圖閣知河中府。知隆德府，徙明州。召爲秘書監，擢徽猷閣待制，提舉大晟府。出知順昌府，徙處州，提舉洞霄宮，卒年六十六。自號清眞居士，有《清眞集》。
〔宋·強煥《題周美成詞〕其（指周邦彥詞）撫寫物態，曲盡其妙。
〔宋·樓鑰《攻媿集》卷五十一《淸眞先生文集序》〕公之歿，距今八十餘載，世之能誦公賦者寡，而樂府之詞，盛行於世。（略）（公）樂府播傳，風流自命，又性好音律，如古之妙解，顧曲名堂，不能自已，人必爲豪放飄逸，高視古人，非攻苦力學以寸進者。及詳味其辭，經史百家之言，盤屈於筆下，若自己出，一何用功之深而致力之精耶？
〔宋·劉肅《片玉詞序》〕周美成以旁搜遠紹之才，寄情長短句，縝密典麗，流風可仰。其徵辭引類，推古誇今，或借字用意，言言皆有來歷，眞足冠冕詞林。歡筵歌席，率知崇愛。
〔宋·陳振孫《直齋書錄解題》卷二十一〕《清眞詞》二卷後集一卷，周邦彥美成撰。多用唐

〈二八〇〉

人詩語，檃括入律，渾然天成，長調尤善鋪敘，富麗精工，詞人之甲乙也。
〔宋·張炎《詞源》卷下〕美成詞，只當看他渾成處，於軟媚中有氣魄，採唐詩融化如自己者，乃其所長。惜乎意趣不高遠。
〔清·劉熙載《藝概》卷四〕周美成詞，或稱其無美不備。余謂論詞莫先於品，美成詞信富豔精工，只是當不得個「貞」字，是以士大夫不肯學之，學之則不知終日意縈何處矣。
〔清·陳廷焯《白雨齋詞話》卷一〕詞至美成，乃有大宗，前收蘇、秦之終，後開姜、史之始，自有詞人以來，不得不推爲巨擘。後之爲詞者，亦難出其範圍。然其妙處，亦不外沈鬱頓挫。頓挫則有姿態，沈鬱則極深厚。既有姿態，又極深厚，詞中三昧，亦盡於此。

瑞龍吟 大石
章臺路。還見褪粉梅梢，試花桃樹。愔愔坊陌人家，定巢燕子，歸來舊處。黯凝竚。因念箇人癡小，乍窺門戶。侵晨淺約宮黃，障風映袖，盈盈笑語。前度劉郎重到，訪鄰尋里，同時歌舞。唯有舊家秋娘，聲價如故。吟牋賦筆，猶記燕臺句。知誰伴、名園露飲，東城閒步。事與孤鴻去。探春盡是，傷離意緒。官柳低金縷。歸騎晩、纖纖池塘飛雨。斷腸院落，一簾風絮。

〈二八一〉

鎖窗寒 越調
暗柳啼鴉，單衣竚立，小簾朱戶。桐花半畝，靜鎖一庭愁雨。灑空階、夜闌未休，故人剪燭西窗語。似楚江暝宿，風燈零亂，少年羈旅。遲暮。嬉遊處。正店舍無煙，禁城百五。旗亭喚酒，付與高陽儔侶。想東園、桃李自春，小脣秀靨今在否。到歸時、定有殘英，待客攜尊俎。

風流子 大石
新綠小池塘。風簾動、碎影舞斜陽。羨金屋去來，舊時巢燕，土花繚繞，前度莓牆。繡閣鳳幃深幾許，曾聽理絲簧。欲說又休，慮乖芳信，未歌先咽，愁近清觴。遙知新妝了，開朱戶，應自待月西廂。最苦夢魂，今宵不到伊行。問甚時說與，佳音密耗，寄將秦鏡，偷換韓香。天便教人，霎時廝見何妨。

渡江雲 小石
晴嵐低楚甸，暖回雁翼，陣勢起平沙。驟驚春在眼，借問何時，委曲到山家。塗香暈

〈二八二〉

色，盛粉飾、爭作姸華。千萬絲、陌頭楊柳，漸漸可藏鴉。堪嗟。清江東注，畫舸西流，指長安日下。愁宴闌、風翻旗尾，潮濺烏紗。今宵正對初弦月，傍水驛、深艤蒹葭。沈恨處，時時自剔燈花。

應天長 商調
條風布暖，霏霧弄晴，池塘徧滿春色。正是夜堂無月，沈沈暗寒食。梁間燕，前社客。似笑我、閉門愁寂。亂花過，隔院芸香，滿地狼藉。長記那回時，邂逅相逢，郊外駐油壁。又見漢宮傳燭，飛煙五侯宅。青青草，迷路陌。強帶酒、細尋前迹。市橋遠，柳下人家，猶自相識。

荔枝香近 歇指
照水殘紅零亂，風喚去。盡日惻惻輕寒，簾底吹香霧。黃昏客枕無憀，細響當窗雨。看兩兩相依燕新乳。樓下水，漸綠遍、行舟浦。暮往朝來，心逐片帆輕舉。何日迎門，小檻朱籠報鸚鵡。共剪西窗蜜炬。

〈二八三〉

又 第二
夜來寒侵酒席，露微泫。履初會，香澤方薰，無端暗雨催人，但怪燈偏簾卷。回顧，始覺驚鴻去雲遠。大都世間，最苦唯聚散。到得春殘，看即是、開離宴。細思別後，柳眼花鬚更誰剪。此懷何處消遣。

還京樂 大石
禁煙近，觸處、浮香秀色相料理。正泥花時候，奈何客裏，光陰虛費。望箭波無際，迎風漾日黃雲委。任去遠，中有萬點，相思清淚。到長淮底。過當時樓下，慇懃爲說，春來羈旅況味。堪嗟誤約乖期，向天涯、自看桃李。想而今、應恨墨盈牋，愁妝照水。怎得青鸞翼，飛歸教見顛沛。

掃地花 雙調
曉陰翳日，正霧靄煙橫，遠迷平楚。暗黃萬縷。聽鳴禽按曲，小腰欲舞。細遶回堤，駐馬河橋避雨。信流去。想一葉怨題，今在何處。春事能幾許。任占地持杯，掃花尋路。

〈二八四〉

淚珠濺俎。歎將愁度日，病傷幽素。恨入金徽，見說文君更苦。黯凝竚，掩重關、徧城鐘鼓。

解連環 商調
怨懷無托。嗟情人斷絕，信音遼邈。信妙手、能解連環，似風散雨收，霧輕雲薄。燕子樓空，暗塵鎖、一牀絃索。想移根換葉。盡是舊時，手種紅藥。汀洲漸生杜若。料舟依岸曲，人在天角。謾記得、當日音書，把閒語閒言，待總燒却。水驛春回，望寄我、江南梅蕚。拚今生，對花對酒，爲伊淚落。

丹鳳吟 越調
迤邐春花無賴，翠藻翻池，黃蜂遊閣。朝來風暴，飛絮亂投簾幕。生憎暮景，倚牆臨岸，杏靨夭斜，榆錢輕薄。晝永惟思傍枕，睡起無憀，殘照猶在亭角。況是別離氣味，坐來但覺心緒惡。痛引澆愁酒，奈愁濃如酒，無計消鑠。那堪昏暝，簌簌半簷花落。弄粉調朱柔素手，問何時重握。此時此意，長怕人道著。

〈二八五〉

滿江紅 仙呂
晝日移陰，攬衣起、春帷睡足。臨寶鑑、綠雲撩亂，未忺妝束。蝶粉蜂黃都褪了，枕痕一線紅生肉。背畫欄、脈脈悄無言，尋棋局。重會面，猶未卜，無限事，縈心曲。想秦筝依舊，尙鳴金屋。芳草連天迷遠望，寶香薰被成孤宿。最苦是、蝴蝶滿園飛，無人撲。

瑞鶴仙 仙呂
悄郊原帶郭。行路永，客去車塵漠漠。斜陽映山落，斂餘紅、猶戀孤城欄角。淩波步弱。過短亭、何用素約。有流鶯勸我，重解繡鞍，緩引春酌。不記歸時早暮，上馬誰扶，醒眠朱閣。驚飆動幕。扶殘醉，遶紅藥。歎西園、已是花深無地，東風何事又惡。任流光過卻。猶喜洞天自樂。

西平樂 小石
元豐初，予以布衣西上，過天長道中。後四十餘年，辛丑正月，避賊復遊故地。感歎歲月，偶成此詞。
穉柳蘇晴，故溪歇雨，川迥未覺春賒。駝褐寒侵，正憐初日，輕陰抵死須遮，歎事逐孤

〈二八六〉

鴻盡去，身與塘蒲共晚，爭知向此，征途迢遞，竚立塵沙。追念朱顏翠髮，曾到處、故地使人嗟。道連三楚，天低四野，喬木依前，臨路敧斜。重慕想、東陵晦迹，彭澤歸來，左右琴書自樂，松菊相依，何况風流鬢未華。多謝故人，親馳鄭驛，時倒融尊，勸此淹留，共過芳時，翻令倦客思家。

浪淘沙 商調
晝陰重，霜凋岸草，霧隱城堞，南陌脂車待發。東門帳飲乍闋。正拂面垂楊堪纜結。掩紅淚，玉手親折。念漢浦離鴻去何許，經時信音絕。情切。望中地遠天闊。向露冷風清，無人處、耿耿寒漏咽。嗟萬事難忘，唯是輕別。翠尊未竭。憑斷雲留取，西樓殘月。羅帶光銷紋衾疊。連環解、舊香頓歇。怨歌永、瓊壺敲盡缺。恨春去、不與人期，弄夜色，空餘滿地梨花雪。

驀山溪 大石
湖平春水，菱荇縈船尾。空翠入衣襟，拊輕桹、遊魚驚避。晚來潮上，迤邐沒沙痕，山四倚。雲漸起。鳥度屏風裏。周郎逸興，黃帽侵雲水。落日媚滄洲，泛一棹、夷猶未已。

〈二八七〉

玉簫金管，不共美人遊，因箇甚，煙霧底。獨愛蓴羹美。

少年游 黃鍾
南都石黛掃晴山。衣薄耐朝寒。一夕東風，海棠花謝，樓上捲簾看。而今麗日明如洗，南陌暖雕鞍。舊賞園林，喜無風雨，春鳥報平安。

又 第二
朝雲漠漠散輕絲。樓閣淡春姿。柳泣花啼，九街泥重，門外燕飛遲。而今麗日明金屋，春色在桃枝。不似當時，小橋衝雨，幽恨兩人知。

秋蕊香 雙調
乳鴨池塘水暖。風緊柳花迎面。午妝粉指印窗眼。曲裏長眉翠淺。問知社日停針線。探新燕。寶釵落枕春夢遠。簾影參差滿院。

〈二八八〉

漁家傲 般涉
灰暖香融銷永晝。蒲萄架上春藤秀。曲角欄干羣雀鬬。清明後。風梳萬縷亭前柳。日照釵梁光欲溜。循堦竹粉沾衣袖。拂拂面紅如著酒。沈吟久。昨宵正是來時候。

又 第二
幾日輕陰寒惻惻。東風急處花成積。醉踏陽春懷故國。歸未得。黃鸝久住如相識。賴有蛾眉能暖客。長歌屢勸金杯側。歌罷月痕來照席。貪歡適。簾前重露成涓滴。

浣沙溪 第三
樓上晴天碧四垂。樓前芳草接天涯。勸君莫上最高梯。新筍已成堂下竹，落花都上燕巢泥。忍聽林表杜鵑啼。

滿庭芳 中呂
風老鶯雛，雨肥梅子，午陰嘉樹清圓。地卑山近，衣潤費爐煙。人靜烏鳶自樂，小橋

〈二八九〉

外，新綠濺濺。憑欄久，黃蘆苦竹，擬泛九江船。年年。如社燕，飄流瀚海，來寄修椽。且莫思身外，長近尊前。憔悴江南倦客，不堪聽、急管繁絃。歌筵畔，先安簟枕，容我醉時眠。

過秦樓 大石
水浴淸蟾，葉喧涼吹，巷陌馬聲初斷。閒依露井，笑撲流螢，惹破畫羅輕扇。人靜夜久憑闌，愁不歸眠，立殘更箭。歎年華一瞬，人今千里，夢沈書遠。空見說、鬢怯瓊梳，容銷金鏡，漸懶趁時勻染。梅風地溽，虹雨苔滋，一架舞紅都變。誰信無聊爲伊，才減江淹，情傷荀倩。但明河影下，還看稀星數點。

蘇幕遮 般涉
燎沈香，消溽暑。鳥雀呼晴，侵曉窺簷語。葉上初陽乾宿雨、水面清圓，一一風荷舉。故鄉遙，何日去。家住吳門，久作長安旅。五月漁郎相憶否。小楫輕舟，夢入芙蓉浦。

浣沙溪
日射敧紅蠟蒂香。風乾微汗粉襟涼。碧紗對掩簟紋光。自剪柳枝明畫閣，戲拋蓮

〈二九〇〉

菂種橫塘。長亭無事好思量。

又 第四
寶扇輕圓淺畫繒。象牀平穩細穿藤。飛蠅不到避壺冰。翠枕面涼頻憶睡，玉簫手汗錯成聲。日長無力要人憑。

點絳唇 仙呂
征騎初停，酒行莫放離歌舉。柳汀蓮浦。看盡江南路。苦恨斜陽，冉冉催人去。空回顧。淡煙橫素。不見揚鞭處。

宴清都 中呂
地僻無鐘鼓。殘燈滅，夜長人倦難度。寒吹斷梗，風翻暗雪，灑窗塡戶。賓鴻謾說傳書，算過盡、千儔萬侶。始信得、庾信愁多，江淹恨極須賦。淒涼病損文園，徽絃乍拂，音韻先苦。淮山夜月，金城暮草，夢魂飛去。秋霜半入清鏡，歎帶眼、都移舊處。更久長、不見文君，歸時認否。

〈二九一〉

齊天樂 秋思
綠蕪凋盡臺城路，殊鄉又逢秋晚。暮雨生寒，鳴蛩勸織，深閣時聞裁剪。雲窗靜掩。歎重拂羅裀，頓疏花簟。尙有練囊，露螢清夜照書卷。荆江留滯最久，故人相望處，離思何限。渭水西風，長安亂葉，空憶詩情宛轉。憑高眺遠。正玉液新篘，蟹螯初薦。醉倒山翁，但愁斜照斂。

氐州第一 商調
波落寒汀，村渡向晚，遙看數點帆小。亂葉翻鴉，驚風破雁，天角孤雲縹渺。官柳蕭疏，甚尙挂、微微殘照。景物關情，川途換目，頓來催老。漸解狂朋歡意少。奈猶被、思牽情繞。座上琴心，機中錦字，覺最縈懷抱。也知人、懸望久，薔薇謝、歸來一笑。欲夢高唐，未成眠、霜空又曉。

少年游 商調
并刀如水，吳鹽勝雪，纖手破新橙。錦幄初溫，獸煙不斷，相對坐調笙。低聲問向誰

〈二九二〉

行宿，城上已三更。馬滑霜濃，不如休去，直是少人行。

醉桃源 大石
冬衣初染遠山青。雙絲雲雁綾。夜寒袖溼欲成冰。都緣珠淚零。情黯黯，悶騰騰。身如秋後蠅。若教隨馬逐郎行。不辭多少程。

夜遊宮 般涉
葉下斜陽照水。捲輕浪、沈沈千里。橋上酸風射眸子。立多時，看黃昏，燈火市。古屋寒窗底。聽幾片、井桐飛墜。不戀單衾再三起。有誰知，爲蕭娘，書一紙。

解語花 高平 元宵
風銷焰蠟，露浥烘爐，花市光相射。桂華流瓦。纖雲散，耿耿素娥欲下。衣裳淡雅。看楚女、纖腰一把。簫鼓喧，人影參差，滿路飄香麝。因念都城放夜，望千門如晝，嬉笑游冶。鈿車羅帕，相逢處，自有暗塵隨馬。年光是也。唯只見、舊情衰謝。清漏移，飛蓋歸來，從舞休歌罷。

〈二九三〉

大酺 越調 春雨
對宿煙收，春禽靜，飛雨時鳴高屋。牆頭靑玉旆，洗鉛霜都盡，嫩梢相觸。潤逼琴絲，寒侵枕障，蟲網吹黏簾竹。郵亭無人處，聽簷聲不斷，困眠初熟。奈愁極頓驚，夢輕難記，自憐幽獨。行人歸意速。最先念、流潦妨車轂。怎奈向、蘭成顦顇，衛玠淸羸，等閒時、易傷心目。未怪平陽客，雙淚落、笛中哀曲。況蕭索、青蕪國。紅糝鋪地，門外荆桃如菽。夜遊共誰秉燭。

花犯 小石 梅花
粉牆低，梅花照眼，依然舊風味。露痕輕綴。疑淨洗鉛華，無限佳麗。去年勝賞曾孤倚。冰盤同宴喜。更可惜，雪中高樹，香篝熏素被。今年對花最匆匆，相逢似有恨，依依愁顇。吟望久，青苔上、旋看飛墜。相將見、脆丸薦酒，人正在、空江煙浪裏。但夢想、一枝瀟灑，黃昏斜照水。

六醜 中呂 落花

〈二九四〉

正單衣試酒，恨客裏、光陰虛擲。願春暫留，春歸如過翼。一去無跡。爲問花何在，夜來風雨，葬楚宮傾國。釵鈿墮處遺香澤。亂點桃蹊，輕翻柳陌。多情爲誰追惜。但蜂媒蝶使，時叩窗槅。東園岑寂。漸蒙籠暗碧。靜遶珍叢底，成歎息。長條故惹行客。似牽衣待話，別情無極。殘英小、強簪巾幘。終不似一朵，釵頭顫裊，向人敲側。漂流處、莫趁潮汐。恐斷鴻、尚有相思字，何由見得。

虞美人 第二
廉纖小雨池塘遍。細點看萍面。一雙燕子守朱門。比似尋常時候、易黃昏。宜城酒泛浮香絮。細作更闌語。相將羈思亂如雲。又是一窗燈影。兩愁人。

蘭陵王 仙呂 柳
柳陰直。煙裏絲絲弄碧。隋堤上、曾見幾番，拂水飄綿送行色。登臨望故國。誰識。京華倦客。長亭路，年去歲來，應折柔條過千尺。閒尋舊蹤跡。又酒趁哀絃，燈照離席。梨花榆火催寒食。愁一箭風快，半篙波暖，回頭迢遞便數驛。望人在天北。悽惻。恨堆積。漸別浦縈回，津堠岑寂。斜陽冉冉春無極。念月榭攜手，露橋聞笛。沈思前事，似夢

〈二九五〉

裏，淚暗滴。

西河 大石 金陵
佳麗地。南朝盛事誰記。山圍故國遶清江，髻鬟對起。怒濤寂寞打孤城，風檣遙度天際。斷崖樹，猶倒倚。莫愁艇子曾繫。空餘舊跡鬱蒼蒼，霧沈半壘。夜深月過女墻來，賞心東望淮水。酒旗戲鼓甚處市。想依稀、王謝鄰里。燕子不知何世。入尋常、巷陌人家，相對如說興亡，斜陽裏。

菩薩蠻 正平 梅雪
銀河宛轉三千曲。浴鳧飛鷺澄波綠。何處是歸舟。夕陽江上樓。天憎梅浪發。故下封枝雪。深院捲簾看。應憐江上寒。

隔浦蓮 大石
新篁搖動翠葆。曲徑通深窈。夏果收新脆，金丸落、驚飛鳥。濃靄迷岸草。蛙聲鬧。驟雨鳴池沼。水亭小。浮萍破處，簾花簷影顚倒。綸巾羽扇，困臥北窗清曉。屏裏吳山

〈二九六〉

夢自到。驚覺。依然身在江表。

風流子 大石 秋怨
楓林凋晚葉，關河迥，楚客慘將歸。望一川暝靄，雁聲哀怨，半規涼月，人影參差。酒醒後，淚花銷鳳蠟，風幕卷金泥。砧杵韻高，喚回殘夢，綺羅香減，牽起餘悲。亭皋分襟地，難拚處、偏是掩面牽衣。何況怨懷長結，重見無期。想寄恨書中，銀鉤空滿，斷腸聲裏，玉筯還垂。多少暗愁密意，唯有天知。

關河令
秋陰時漸向暝。變一庭淒冷。佇聽寒聲，雲深無雁影。更深人去寂靜。但照壁、孤燈相映。酒已都醒，如何消夜永。

綺寮怨 中呂 思情
上馬人扶殘醉，曉風吹未醒。映水曲、翠瓦朱簷，垂楊裏，乍見津亭。當時曾題敗壁，蛛絲罩、淡墨苔暈青。念去來、歲月如流，徘徊久、歎息愁思盈。去去倦尋路程。江陵

〈二九七〉

舊事，何曾再問楊瓊。舊曲淒清。斂愁黛、與誰聽。尊前故人如在，想念我、最關情。何須渭城。歌聲未盡處，先淚零。

拜星月 高平 秋思
夜色催更，清塵收露，小曲幽坊月暗。竹檻燈窗，識秋娘庭院。笑相遇，似覺瓊枝玉樹，暖日明霞光爛。水眄蘭情，總平生稀見。畫圖中、舊識春風面。誰知道、自到瑤臺畔。眷戀雨潤雲溫，苦驚風吹散。念荒寒、寄宿無人館。重門閉、敗壁秋蟲歎。怎奈向、一縷相思，隔溪山不斷。

尉遲盃 大石 離恨
隋堤路。漸日晚、密靄生深樹。陰陰淡月籠沙，還宿河橋深處。無情畫舸，都不管、煙波隔南浦。等行人、醉擁重衾，載將離恨歸去。因念舊客京華，長偎傍、疏林小檻歡聚。冶葉倡條俱相識，仍慣見、珠歌翠舞。如今向、漁村水驛，夜如歲、焚香獨自語。有何人、念我無憀，夢魂凝想鴛侶。

〈二九八〉

蝶戀花 商調 秋思
月皎驚烏栖不定。更漏將殘，轣轆牽金井。喚起兩眸清炯炯。淚花落枕紅綿冷。一執手霜風吹鬢影。去意徊徨，別語愁難聽。樓上闌干橫斗柄。露寒人遠雞相應。

點絳唇 仙呂 傷感
遼鶴歸來，故鄉多少傷心地。寸書不寄。魚浪空千里。憑仗桃根，說與淒涼意。愁無際。舊時衣袂。猶有東門淚。

玉樓春 第四
桃溪不作從容住。秋藕絕來無續處。當時相候赤欄橋，今日獨尋黃葉路。煙中列岫青無數。雁背夕陽紅欲暮。人如風後入江雲，情似雨餘黏地絮。

夜飛鵲 道宮 別情
河橋送人處，涼夜何其。斜月遠墮餘輝。銅盤燭淚已流盡，霏霏涼露霑衣。相將散離

〈二九九〉

會探風前津鼓，樹杪參旗。華驄會意，縱揚鞭、亦自行遲。迢遞路回清野，人語漸無聞，空帶愁歸。何意重經前地，遺鈿不見，斜逕都迷。兔葵燕麥，向殘陽、欲與人齊。但徘徊班草，欷歔酹酒，極望天西。

虞美人
疏籬曲徑田家小。雲樹開清曉。天寒山色有無中。野外一聲鐘起、送孤蓬。添衣策馬尋亭堠。愁抱惟宜酒。菰蒲睡鴨占陂塘。縱被行人驚散、又成雙。

〈三〇〇〉

李龢

李龢（一〇五九——一一〇九），字方叔，華州（今陝西西華縣）人。少長，以文受知於蘇軾。累舉不第，中年絕意進取，定居潁之長社。大觀三年（一一〇九）卒，年五十一。有詞三首，見《樂府雅詞》、《碧鷄漫志》、《唐宋諸賢絕妙詞選》。

虞美人令
玉闌干外清江浦。渺渺天涯雨。好風如扇雨如簾。時見岸花汀草、漲痕添。青林枕上關山路。臥想乘鸞處。碧蕪千里信悠悠。惟有霎時涼夢、到南州。

〈三〇一〉

孔夷

孔夷，字方平，汝州龍興（今河南寶豐）人。元祐隱士，與李廌爲詩酒侶，自號滍皋漁父，又隱名爲魯仲逸。

南浦 旅懷
風悲畫角，聽單于、三弄落譙門。投宿駸駸征騎，飛雪滿孤村。酒市漸閒燈火，正敲窗、亂葉舞紛紛。送數聲驚雁，下離煙水，嘹唳度寒雲。好在半朧溪月，到如今、無處不銷魂。故國梅花歸夢，愁損綠羅裙。爲問暗香閒豔，也相思、萬點付啼痕。算翠屏應是，兩眉餘恨倚黃昏。

〈三〇二〉

阮閱

阮閱，字閎休，一字美成，號散翁，舒城（今安徽舒城縣）人。元豐八年（一〇八五）進士，自戶部郎官責知巢縣。宣和中，爲郴州守。宣和五年（一一二三），曾作《詩總》。建炎元年（一一二七），以中奉大夫知袁州。後致仕，居宜春。今傳詞六首。

眼兒媚
樓上黃昏杏花寒。斜月小欄干。一雙燕子，兩行征雁，畫角聲殘。綺窗人在東風裏，灑淚對春閒。也應似舊，盈盈秋水，淡淡春山。

〈三〇三〉

謝逸

謝逸（？——一一一三），字無逸，臨川（今江西臨川縣）人。屢試不第，以詩詞自娛。政和三年（一一一三）卒，年不滿五十。有《溪堂詞》。

〔宋·王灼《碧鷄漫志》卷二〕謝無逸（長短句）字字求工，不敢輒下一語，如刻削通草人，都無筋骨，要是才力不足。然則獨無逸乎？曰：類多有之，此最著者爾。

〔清·馮煦《六十一家詞選·例言》〕溪堂溫雅有致，於此事蘊釀甚深。子晉祇稱其輕倩（按：明毛晉《溪堂詞跋》云：時本《溪堂詞》共六十有三闋，皆小令，輕倩可人。）猶爲未盡。

如夢令
花落鶯啼春暮。陌上綠楊飛絮。金鴨晚香寒，人在洞房深處。無語。無語。葉上數聲疏雨。

又

〈三〇四〉

門外落花流水。日暖杜鵑聲碎。蕃馬小屏風，一枕畫堂春睡。如醉。如醉。正是困人天氣。

漁家傲
秋水無痕清見底。蓼花汀上西風起。一葉小舟煙霧裏。蘭棹艤。柳條帶雨穿雙鯉。自歎直鉤無處使。笛聲吹徹雲山翠。鱠落霜刀紅縷細。新酒美。醉來獨枕莎衣睡。

燕歸梁
六曲闌干翠幕垂。香燼冷金猊。日高花外囀黃鸝。春睡覺、酒醒時。草青南浦，雲橫西塞，錦字杳無期。東風只送柳綿飛。全不管、寄相思。

千秋歲
楝花飄砌。簌簌清香細。梅雨過，蘋風起。情隨湘水遠，夢遶吳峯翠。琴書倦，鷓鴣喚起南窗睡。密意無人寄。幽恨憑誰洗。修竹畔，疏簾裏。歌餘塵拂扇，舞罷風掀袂。人散後，一鉤淡月天如水。

〈三〇五〉

江神子
一江秋水碧灣灣。繞青山。玉連環。簾幕低垂，人在畫圖間。閒抱琵琶尋舊曲，彈未了，意闌珊。飛鴻數點拂雲端。倚闌看。楚天寒。擬倩東風，吹夢到長安。恰似梨花春帶雨，愁滿眼，淚闌干。

又
杏花村館酒旗風。水溶溶。颺殘紅。野渡舟橫，楊柳綠陰濃。望斷江南山色遠，人不見，草連空。夕陽樓外晚煙籠。粉香融。淡眉峯。記得年時，相見畫屏中。只有關山今夜月，千里外，素光同。

望江南
臨川好，柳岸轉平沙。門外澄江丞相宅，壇前喬木列仙家。春到滿城花。行樂處，舞袖卷輕紗。謾摘青梅嘗煑酒，旋煎白雪試新茶。明月上簷牙。

〈三〇六〉

又
臨川好，山影碧波搖。魚躍冰池飛玉尺，雲橫石廩拂鮫綃。高樹竹蕭蕭。寒食近，湖水綠平橋。繁杏梢頭張錦旆，垂楊陰裏繫蘭橈。遊客解金貂。

柳梢青 離別
香肩輕拍。尊前忍聽，一聲將息。昨夜濃歡，今朝別酒，明日行客。後回來則須來，便去也、如何去得。無限離情，無窮江水，無邊山色。

〈三〇七〉

夏倪

夏倪（？——一一二七），字均父，蘄州（今湖北蘄春縣）人。夏竦之孫。宣和二年（一一二〇），自府漕左遷祁陽酒官。建炎元年（一一二七）卒。有詞一首，見《能改齋漫錄》。

減字木蘭花·宣和庚子登浯臺作山水奇秀，殆非中州所有
江涵曉日。蕩漾波光搖槳入。笑指浯溪。漫叟雄文鎖翠微。休嗟不偶。歸到中州何處有。獨立風煙。湘水浯臺總接天。

〈三〇八〉

晁冲之

晁冲之，字叔用，鉅野（今山東巨野縣）人，補之從弟。政和間，爲大晟樂丞，曾居具茨山下，自號具茨先生。趙萬里輯有《晁叔用詞》一卷。

感皇恩
小閣倚晴空，數聲鐘定。斗柄寒垂暮天淨。向來殘酒，盡被曉風吹醒。眼前還認得，當時景。舊恨與新愁，不堪重省。自歎多情更多病。綺窗猶在，敲遍闌干誰應。斷腸明月下，梅搖影。

又
寒食不多時，牡丹初賣。小院重簾燕飛礙。昨宵風雨，只有一分春在。今朝猶自得，陰晴快。熟睡起來，宿酲微帶。不惜羅襟搵眉黛，日高梳洗，看著花陰移改。笑摘雙杏子，連枝戴。

〈三〇九〉

臨江仙
憶昔西池池上飲，年年多少歡娛。別來不寄一行書。尋常相見了，猶道不如初。安穩錦屏今夜夢，月明好渡江湖。相思休問定何如。情知春去後，管得落花無。

漢宮春 梅
瀟灑江梅，向竹梢稀處，橫兩三枝。東君也不愛惜，雪壓風欺。無情燕子，怕春寒、輕失佳期。惟是有、南來歸雁，年年長見開時。清淺小溪如練，問玉堂何似，茅舍疏籬。傷心故人去後，冷落新詩。微雲淡月，對孤芳，分付他誰。空自倚，清香未減，風流不在人知。（案此首別又作李邴詞，見《梅苑》卷一。）

〈三一〇〉

蘇庠

蘇庠（一〇六五——一一四七），字養直，澶州（今河南濮陽）人，徙居丹陽（今江蘇省丹陽縣）之後湖。少能詩，不事科舉。紹興二年（一一三二），徐俯荐於朝，令赴堂官審察，固辭。又命鎮江以敦禮遣赴行在，以喪明不至。紹興十七年（一一四七）卒，年八十三。有詞二十三首，見《樂府雅詞》。

臨江仙
獵獵風蒲初暑過，蕭然庭戶秋清。野航渡口帶煙橫。晚山千萬疊，別鶴兩三聲。秋水芙蓉聊蕩槳，一樽同破愁城。蓼花灘上白鷗明。暮雲連極浦。急雨暗長汀。

鷓鴣天 過湖陰席上贈妓
梅妒晨妝雪妒輕。遠山依約學眉青。樽前無復歌金縷，夢覺空餘月滿林。魚與雁，兩浮沈。淺顰微笑總關心。相思恰似江南柳，一夜春風一夜深。

〈三一一〉

菩薩蠻 自宜興還西岡作
園林寂寂春歸去。濛濛柳下飛香絮。野水接雲橫。綠煙啼曉鶯。江南鷓鴣夢。山色朝來重。小艇小灣頭。蘋花蘋葉洲。

木蘭花
江雲疊疊遮鴛浦。江水無情流薄暮。歸帆初張葦邊風，客夢不禁篷背雨。渚花不解留人住。只作深愁無盡處。白沙煙樹有無中，雁落滄洲何處所。

〈三一二〉

祖可

祖可，字正平，蘇庠之弟，原名序，爲僧住廬山，被惡疾，人號癲可。有詞三首。
〔宋·吳曾《能改齋漫錄》卷十七〕釋可正平，工詩之外，其長短句尤佳。

菩薩蠻
西風簌簌低紅葉。梧桐影裏銀河匝。夢破畫簾垂。月明烏鵲飛。新愁知幾許。欲似絲千縷。雁已不堪聞。砧聲何處村。

〈三一三〉

毛滂

毛滂（？——一一二〇），字澤民，衢州江山（今浙江江山縣）人。元祐中，爲杭州法曹。元符三年（一一〇〇），知武康縣。崇寧初，除刪定官。五年（一一〇六），送吏部與監當。政和中，守嘉禾。宣和二年（一一二〇）卒，年六十餘。有《東堂詞》。

〔清·陳廷焯《白雨齋詞話》卷一〕毛澤民詞，意境不深，間有雅調。

浣溪沙 汎舟還餘英館
煙柳風蒲冉冉斜。小窗不用著簾遮。載將山影轉灣沙。略彴斷時分岸色，蜻蜓立處過汀花。此情此水共天涯。

玉樓春 至盱眙作
長安回首空雲霧。春夢覺來無覓處。冷煙寒雨又黃昏，數盡一堤楊柳樹。楚山照眼青無數。淮口潮生催曉渡。西風吹面立蒼茫，欲寄此情無雁去。

〈三一四〉

惜分飛 富陽僧舍代作別語
淚溼闌干花著露。愁到眉峯碧聚。此恨平分取。更無言語空相覷。短雨殘雲無意緒。寂寞朝朝暮暮。今夜山深處。斷魂分付潮回去。

菩薩蠻 富陽道中
春潮會送離魂去。春山曾見傷離處。老去不堪愁。憑闌看水流。東風留不住。一夜檐前雨。明日覓春痕。紅疏桃杏村。

最高樓 散後
微雨過，深院芰荷中。香冉冉，繡重重。玉人共倚闌干角，月華猶在小池東。入人懷，吹鬢影，可憐風。分散去、輕如雲與夢，賸下了、許多風與月、侵枕簟，冷簾櫳。甫能小睡還驚覺，略成輕醉早醒鬆。仗行雲，將此恨，到眉峯。

〈三一五〉

相見歡 秋思
十年湖海扁舟。幾多愁。白髮青燈今夜、不宜秋。中庭樹。空階雨。思悠悠。寂寞一生心事、五更頭。

〈三一六〉

劉燾

劉燾，字無言，長興（今浙江長興縣）人。元祐三年（一〇八八）進士。建中靖國元年（一一〇一），爲祕書省正字。政和八年（一一一八），提點淮南東路刑獄。宣和三年（一一二一），自祕書少監提點嵩山崇福宮。七年（一一二五），除祕閣修撰。靖康時，擅離官守，爲李光所劾。

轉調滿庭芳
風急霜濃，天低雲淡，過來孤雁聲切。雁兒且住，略聽自家說。你是離羣到此，我共那人才相別。松江岸，黃蘆影裏，天更待飛雪。聲聲腸欲斷，和我也、淚珠點點成血。一江流水，流也嗚咽。告你高飛遠舉，前程事、永沒磨折。須知道、飄零聚散，終有見時節。

〈三一七〉

李新

李新，字元應，仙井（今四川仁壽縣）人。登元祐三年（一〇八八）進士第。元符末，爲南鄭丞。崇寧元年（一一〇二），坐元符上書入邪尤甚籍，奪官，謫居遂州。大觀中，爲晉州司法，宣和間，爲資州司錄。有《釣鼇集》（從《永樂大典》輯出），詞在其中。

攤破浣溪沙
幾度珠簾卷上鉤。折花走馬向揚州。老去不堪尋往事，上心頭。陶令無聊惟喜醉，茂陵多病不勝愁。脈脈春情長不斷，水東流。

〈三一八〉

沈蔚

沈蔚，字會宗，吳興（今浙江吳興縣）人。趙萬里輯有《沈文伯詞》。

天仙子
景物因人成勝概。滿目更無塵可礙。等閒簾幕小欄干，衣未解。心先快。明月清風如有待。誰信門前車馬隘。別是人間閒世界。坐中無物不清涼，山一帶。水一派。流水白雲長自在。

〈三一九〉

蘇過

蘇過（一〇七二——一一二三），字叔黨，自號斜川居士。軾季子。曾任右承務郎、通判中山府。宣和五年（一一二三）卒，年五十二。有詞一首，見《唐宋諸賢絕妙詞選》。

點絳唇
新月娟娟，夜寒江靜山銜斗。起來搔首。梅影橫窗瘦。好箇霜天，閒卻傳杯手。君知否。亂鴉啼後。歸興濃如酒。（案此首《能改齋漫錄》卷十六、《玉照新志》卷四並作汪藻詞。黃公度《知稼翁詞》有和詞。惟黃昇以爲蘇過作，且云：「此詞作時，方禁坡文，故隱其名以傳於世。今或以爲汪彥章所作，非也。」黃昇當別有所本，茲兩收之。）

〈三二〇〉

謝克家

謝克家（？——一一三四），字任伯，上蔡（今河南上蔡縣）人。紹聖四年（一〇九七）進士。靖康中，官吏部侍郎。高宗即位（一一二七），爲翰林學士知制誥、歷吏部侍郎、知台、泉二州。建炎四年（一一三〇），參知政事，知泉州，移平江府。紹興四年（一一三四）卒。有詞一首，見《避戎夜話》及《澗泉日記》。

憶君王
依依宮柳拂宮牆。樓殿無人春晝長。燕子歸來依舊忙。憶君王。月破黃昏人斷腸。

〈三二一〉

曾紆

曾紆（一〇七三——一一三五），字公袞，南豐（今江西南豐縣）人，布之子。紹聖中，任承務郎。崇寧二年（一一〇三），坐黨籍編管永州。歷江南東路轉運副使、江南西路轉運副使、福建路提點刑獄。紹興五年（一一三五）卒，年六十三。

菩薩蠻
山光冷浸清溪底。溪光直到柴門裏。臥對白蘋洲。敧眠數釣舟。溪山無限好。恨不相逢早。老病獨醒多。如此良夜何。

〈三二二〉

秦湛

秦湛，字處度，高郵（今江蘇高郵縣）人，秦觀子，官奉議郎。紹興二年（一一三二），添差通判常州。四年（一一三四），致仕。有詞一首，見《唐宋諸賢絕妙詞選》。

卜算子 春情
春透水波明，寒峭花枝瘦。極目煙中百尺樓，人在樓中否。四和裊金鳧，雙陸思纖手。擬倩東風浣此情，情更濃於酒。

〈三二三〉

范周

范周，字無外，蘇州吳縣（今江蘇省吳縣）人。范仲淹侄孫。負不羈才，安貧自樂，所居號范家園。有詞二首，見《中吳紀聞》。

寶鼎現
夕陽西下，暮靄紅隘，香風羅綺。乘麗景、華燈爭放，濃焰燒空連錦砌。覩皓月、浸嚴城如畫，花影寒籠絳蕊。漸掩映、芙蓉萬頃，迤邐齊開秋水。太守無限行歌意。擁麾幢、光動珠翠。傾萬井、歌臺舞榭，瞻望朱輪騈鼓吹。控寶馬、耀貔貅千騎。銀燭交光數里。似亂簇、寒星萬點，擁入蓬壺影裏。宴閣多才，環豔粉、瑤簪珠履。恐看看、丹詔催奉，宸游燕侍。便趁早、占通宵醉。緩引笙歌妓。任畫角、吹老寒梅，月落西樓十二。

〈三二四〉

徐俯

徐俯（一〇七〇——一一四一），字師川，洪州分寧（今江西修水縣）人，黃庭堅從妹之子，以父禧死國事，授通直郎，轉奉議郎、司門郎。金兵破汴，立張邦昌，遂致仕。紹興二年（一一三二），賜進士出身，三年，兼侍讀，旋爲翰林學士簽書樞密院事，四年，參知政事。罷，提舉洞霄宮。九年，知信州。十一年（一一四一）卒。有詞見《樂府雅詞》。

念奴嬌
素光練靜，照青山隱隱，修眉橫綠。鳷鵲樓高天似水，碧瓦寒生銀粟。萬丈輝光，奔雲湧霧，飛過盧鴻屋。更無塵翳，皓然冷浸梧竹。因念鶴髮仙翁，當時曾共賞，紫巖飛瀑。對影三人聊痛飲，一洗閒愁千斛。斗轉參移，翻然歸去，萬里騎黃鵠，一川霜曉，叫雲吹斷橫玉。

卜算子

〈三二五〉

天生百種愁，掛在斜陽樹。綠葉陰陰占得春，草滿鶯啼處。不見生塵步。空憶如簧語。柳外重重疊疊山，遮不斷、愁來路。

浣溪沙
西塞山前白鷺飛。桃花流水鱖魚肥。一波纔動萬波隨。黃帽豈如青篛笠，羊裘何似綠蓑衣。斜風細雨不須歸。

〈三二六〉

王安中

王安中（一〇七六——一一三四），字履道，自號初寮居士，中山無極（今河北無極縣）人。元符三年（一一〇〇）進士。政和中，自祕書少監除中書舍人、御史中丞、翰林學士承旨、尚書左丞，出知燕山府，召除檢校太保，大名府尹。靖康中，象州安置。紹興二年（一一三二），復左中大夫。四年（一一三四）卒，年五十九。有《初寮詞》。

安陽好
安陽好，形勝魏西州。曼衍山河環故國，昇平歌鼓沸高樓。和氣鎮飛浮。籠畫陌，喬木幾春秋。花外軒窗排遠岫，竹間門巷帶長流。風物更清幽。

〈三二七〉

葉夢得

葉夢得（一〇七七——一一四八），字少蘊，自號石林居士，蘇州吳縣（今江蘇省吳縣）人。紹聖四年進士。累遷翰林學士、知汝州、蔡州、潁昌府。高宗立，遷尚書左丞、江東安撫制置大使兼知建康府，移知福州，紹興十六年（一一四六），致仕歸，居卞山。十八年（一一四八）卒，年七十二。有《石林詞》。

賀新郎
睡起啼鶯語。掩青苔、房櫳向晚，亂紅無數。吹盡殘花無人見，惟有垂楊自舞。漸暖靄、初回輕暑。寶扇重尋明月影，暗塵侵、尚有乘鸞女。驚舊恨，遽如許。江南夢斷橫江渚。浪黏天，葡萄漲綠，半空煙雨。無限樓前滄波意，誰采蘋花寄取。但悵望、蘭舟容與。萬里雲帆何時到，送孤鴻、目斷千山阻。誰爲我，唱金縷。

水調歌頭 九月望日，與客習射西園，余偶病不能射

〈三二八〉

霜降碧天靜，秋事促西風。寒聲隱地，初聽中夜入梧桐。起瞰高城回望，寥落關河千里，一醉與君同。疊鼓鬧清曉，飛騎引雕弓。歲將晚，客爭笑，問衰翁。平生豪氣安在，沈領爲誰雄。何似當筵虎士，揮手弦聲響處，雙雁落遙空。老矣眞堪愧，回首望雲中。

又
秋色漸將晚，霜信報黃花。小窗低戶深映，微路繞敧斜。爲問山翁何事，坐看流年輕度，拚卻鬢雙華。徙倚望滄海，天淨水明霞。念平昔，空飄蕩，徧天涯。歸來三徑重掃，松竹本吾家。卻恨悲風時起，冉冉雲間新雁，邊馬怨胡笳。誰似東山老，談笑靜胡沙。

八聲甘州 壽陽樓八公山作
故都迷岸草，望長淮、依然繞孤城。想烏衣年少，芝蘭秀發，戈戟雲橫。坐看驕兵南渡，沸浪駭奔鯨。轉盼東流水，一顧功成。千載八公山下，尚斷崖草木，遙擁崢嶸。漫雲濤吞吐，無處問豪英。信勞生、空成今古，笑我來、何事愴遺情。東山老，可堪歲晚，獨聽桓箏。

〈三二九〉

念奴嬌 南歸渡揚子作，雜用淵明語
故山漸近，念淵明歸意，翛然誰論。歸去來兮秋已老，松菊三徑猶存。稚子歡迎，飄飄風袂，依約舊衡門。琴書蕭散，更欣有酒盈尊。惆悵萍梗無根，天涯行已徧，空負田園。去矣何之窗戶小，客膝聊倚南軒。倦鳥知還，晚雲遙映，山氣欲黃昏。此還眞意，故應欲辨忘言。

江城子 湘妃鼓瑟
銀濤無際捲蓬瀛。落霞明。暮雲平。曾見青鸞、紫鳳下層城。二十五絃彈不盡，空感慨，惜餘情。蒼梧煙水斷歸程。捲霓旌。爲誰迎。空有千行，流淚寄幽貞。舞罷魚龍雲海晚，千古恨，入江聲。

臨江仙 與客湖上飲歸
不見跳魚翻曲港，湖邊特地經過。蕭蕭疏雨亂風荷。微雲吹散，涼月墮平波。白酒一杯還徑醉，歸來散髮婆娑。無人能唱採蓮歌。小軒敲枕，檐影掛星河。

〈三十〇〉

虞美人 雨後同幹譽、方卿置酒來禽花下作
落花已作風前舞。又送黃昏雨。曉來庭院半殘紅。惟有遊絲千丈、罥晴空。殷勤花下同攜手。更盡杯中酒。美人不用斂蛾眉。我亦多情無奈、酒闌時。

點絳唇 紹興乙卯登絕頂小亭
縹緲危亭，笑談獨在千峯上。與誰同賞。萬里橫煙浪。老去情懷，猶作天涯想。空惆悵。少年豪放。莫學衰翁樣。

菩薩蠻 湖光亭晚集
平波不盡蒹葭遠。清霜半落沙痕淺。煙樹晚微茫。孤鴻下夕陽。梅花消息近。試向南枝問。記得水邊春。江南別後人。

〈三三一〉

李光

李光（一〇七八——一一五九），字泰發，上虞（今浙江上虞縣）人。崇寧五年（一一〇六）進士。知常熟縣。靖康元年（一一二六），擢右司諫。紹興元年（一一三一），擢吏部侍郎，歷參知政事。忤秦檜意乞去，改提舉洞霄宮，謫昌化軍。檜死，復朝奉大夫。二十九（一一五九）年，還至江州卒，年八十二。有《莊簡詞》。

水調歌頭 過桐江，經嚴瀨，慨然有感。予方力丐宮祠，有終焉之志，因和政道《水調歌頭》，呈子我、行簡
兵氣暗吳楚，江漢久淒涼。當年俊傑安在，酌酒醉嚴光。南顧豺狼吞噬，北望中原板蕩，矯首訊穹蒼。歸去謝賓友，客路飽風霜。閉柴扉，窺千載，考三皇。蘭亭勝處，依舊流水繞修篁。傍有湖光千頃，時泛扁舟一葉，嘯傲水雲鄉。寄語騎鯨客，何事返南荒。

〈三三二〉

劉一止

劉一止（一〇七九——一一六一），字行簡，湖州歸安（今浙江吳興縣）人。宣和三年（一一二一）進士。建炎三年（一一二九），召試，除祕書省校書郎，遷監察御史，歷給事中，致仕。紹興三十年十二月（已入一一六一）卒，年八十二。有《苕溪詞》一卷。

喜遷鶯 曉行
曉光催角。聽宿鳥未驚，鄰雞先覺。迤邐煙村，馬嘶人起，殘月尚穿林薄。淚痕帶霜微凝，酒力衝寒猶弱。歎倦客、悄不禁，重染風塵京洛。追念人別後，心事萬重，難覓孤鴻託。翠幌嬌深，曲屏香暖，爭念歲寒飄泊。怨月恨花煩惱，不是不曾經著。這情味，望一成消滅，新來還惡。

〈三三三〉

汪藻

汪藻（一〇七九——一一五四），字彥章，婺源（今江西婺源縣）人。崇寧五年（一一〇六）進士，欽宗立（一一二六），爲太常少卿。高宗朝，累官中書舍人，兼直學士院，擢給事中，遷兵部侍郎，拜翰林學士。紹興九年（一一三九），知徽州、徙宣州。以嘗爲蔡京、王黼客，奪職，居永州。二十四年（一一五四）卒。有《浮溪集》，內收詞三首。

點絳唇
新月娟娟，夜寒江靜山銜斗。起來搔首。梅影橫窗瘦。好箇霜天，閒卻傳杯手。君知否。亂鴉啼後。歸興濃於酒。（案此首別作蘇過詞，見《唐宋諸賢絕妙詞選》卷三。）

又
高柳蟬嘶，采菱歌斷秋風起。晚雲如髻。湖上山橫翠。簾捲西樓，過雨涼生袂。天如水。畫樓十二。有箇人同倚。
案此首別作蘇過詞，見《詞品》卷三。

〈三三四〉

曹組

曹組，字元寵，穎昌陽翟（今河南禹縣）人。宣和三年（一一二一）進士，召試中書，換武階，兼閣門宣贊舍人，仍給事殿中，睿思殿應制。趙萬里輯有《箕潁詞》。

驀山溪
洗妝眞態，不在鉛華御。竹外一枝斜，想佳人、天寒日暮。黃昏小院，無處著清香，風細細，雪垂垂，何況江頭路。月邊疏影，夢到銷魂處。結子欲黃時，又須著、廉纖細雨。孤芳一世，供斷有情愁，銷瘦却，東陽也，試問花知否。

品令
乍寂寞。簾櫳靜，夜久寒生羅幕。窗兒外，有箇梧桐樹，早一葉、兩葉落。獨倚屏山欲寐，月轉驚飛烏鵲。促織兒、聲聲雖不大，敢教賢、睡不著。

〈三三五〉

如夢令
門外綠陰千頃。兩兩黃鸝相應。睡起不勝情，行到碧梧金井。人靜。人靜。風動一枝花影。

〈三三六〉

万俟詠

万俟詠，字雅言，自號詞隱。崇寧中，爲大晟府製撰。建炎間，爲通直郎。有《大聲集》，不傳，趙萬里有輯本。

〔宋·王灼《碧鷄漫志》卷二〕沈公述、李景元、孔方平、處度叔、晁次膺、万俟雅言皆有佳句，就中雅言又絕出。然六人者，源流從柳氏中來，病於無韻。

〔宋·黃昇《唐宋諸賢絕妙詞選》卷七〕雅言之詞，詞之聖者也，發妙旨於律呂之中，運巧思於斧鑿之外；工而平，和而雅，比諸刻琢句意而求精麗者遠矣。

三臺 清明應制
見梨花初帶夜月，海棠半含朝雨。內苑春、不禁過青門，御溝漲，潛通南浦。東風靜、細柳垂金縷。望鳳闕、非煙非霧。好時代、朝野多歡，徧九陌、太平簫鼓。乍鶯兒百囀斷續，燕子飛來飛去。近綠水、臺榭映秋千，鬬草聚、雙雙游女。餳香更、酒冷踏青路。會暗識、夭桃朱戶。向晚驟、寶馬雕鞍，醉襟惹、亂花飛絮。正輕寒輕暖漏永，半陰半晴雲暮。

〈三三七〉

禁火天、已是試新妝，歲華到、三分佳處。清明看、漢宮傳蠟炬。散翠烟、飛入槐府。斂兵衛、閶闔門開，住傳宣、又還休務。

憶秦娥 別情
千里草。萋萋盡處遙山小。遙山小。行人遠似，此山多少。天若有情天亦老。此情說便說不了。說不了。一聲喚起，又驚春曉。

昭君怨
春到南樓雪盡。驚動燈期花信。小雨一番寒。倚闌干。莫把闌干倚。一望幾重烟水。何處是京華。暮雲遮。

長相思 雨
一聲聲。一更更。窗外芭蕉窗裏燈。此時無限情。夢難成。恨難平。不道愁人不喜聽。空階滴到明。

〈三三八〉

又 山驛
短長亭。古今情。樓外涼蟾一暈生。雨餘秋更清。暮雲平。暮山橫。幾葉秋聲和雁聲。行人不要聽。

憶秦娥
天如洗。金波冷浸冰壺裏。冰壺裏。一年得似，此宵能幾。等閒莫把闌干倚。馬蹄去便三千里。三千里。幾重雲岫，幾重烟水。

〈三三九〉

田爲

田爲，字不伐，喜琵琶，無行。政和末，充大晟府典樂。宣和元年（一一一九），爲大晟樂令。有《氵芊嘔集》，趙萬里有輯本。

南柯子 春景
夢怕愁時斷，春從醉裏回。淒涼懷抱向誰開。些子清明時候、被鶯催。柳外都成絮，欄邊半是苔。多情簾燕獨徘徊。依舊滿身花雨、又歸來。

又 春思
團玉梅梢重，香羅芰扇低。簾風不動蝶交飛。一樣綠陰庭院、鎖斜暉。對月懷歌扇，因風念舞衣。何須惆悵惜芳菲。拚卻一年憔悴、待春歸。

江神子慢

〈三四〇〉

玉臺掛秋月。鉛素淺，梅花傅香雪。冰姿潔。金蓮襯、小小凌波羅襪。雨初歇。樓外孤鴻聲漸遠，遠山外、行人音信絕。此恨對語猶難，那堪更寄書說。教人紅銷翠減，覺衣寬金縷，都爲輕別。太情切。銷魂處、畫角黃昏時節。聲嗚咽。落盡庭花春去也，銀蟾迴、無情圓又缺。恨伊不似餘香，惹鴛鴦結。

〈三四一〉

徐伸

徐伸，字幹臣，號青山翁，三衢（今浙江衢縣）人。政和中，以知音爲太常典樂，出知常州。有《青山樂府》，今不傳，僅存詞一首，見《樂府雅詞拾遺》上。

轉調二郎神
悶來彈雀，又攪破、一簾花影。謾試著春衫，還思纖手，薰徹金爐燼冷。動是愁多如何向，但怪得、新來多病。想舊日沈腰，而今潘鬢，不堪臨鏡。重省。別來淚滴，羅衣猶凝。料爲我厭厭，日高慵起，長托春醒未醒。雁翼不來，馬蹄輕駐，門閉一庭芳景。空竚立，盡日闌干倚遍，晝長人靜。

〈三四二〉

陳克

陳克（一〇八一——一一三七），字子高，號赤城居士，臨海（今浙江臨海縣）人，僑寓金陵（今南京市）。呂祉辟爲右承事郎都督府準備差遣。淮西事變遇難，時紹興七年（一一三七）卒，年五十七。趙萬里輯有《赤城詞》。

〔清·周濟《介存齋論雜著》〕子高不甚有重名，然格韻絕高，昔人謂晏、周之流亞。晏氏父子，俱非其敵；以方美成，則又擬不於倫；其溫、韋高第乎？比溫則薄，比韋則悍，故當出入二氏之門。

〔清·陳廷焯《白雨齋詞話》卷一〕陳子高詞，婉雅閒麗，暗合溫、韋之旨；晁無咎、毛澤民、万俟雅言等，遠不逮也。

臨江仙
四海十年兵不解，胡塵直到江城。歲華銷盡客心驚。疏髯渾似雪，衰涕欲生冰。送老虀鹽何處是，我緣應在吳興。故人相望若爲情。別愁深夜雨，孤影小窗燈。

〈三四三〉

謁金門
花滿院。飛去飛來雙燕。紅雨入簾寒不卷。曉屏山六扇。翠袖玉笙悽斷。脈脈兩蛾愁淺。消息不知郎近遠。一春長夢見。

又
愁脈脈。目斷江南江北。煙樹重重芳信隔。小樓山幾尺。細草孤雲斜日。一向弄晴天色。簾外落花飛不得。東風無氣力。

菩薩蠻
赤闌橋盡香街直。籠街細柳嬌無力。金碧上青空。花晴簾影紅。黃衫飛白馬。日日青樓下。醉眼不逢人。午香吹暗塵。

又
綠蕪牆繞青苔院。中庭日淡芭蕉卷。蝴蝶上堦飛。烘簾自在垂。玉鉤雙語燕。寶甃楊花轉。幾處簸錢聲。綠窗春睡輕。

〈三四四〉

朱敦儒

朱敦儒（一〇八一——一一五九），字希眞，洛陽（今河南洛陽市）人。靖康、建炎間，屢召不起。紹興三年（一一三三）以薦補右迪功郎，五年（一一三五）賜進士出身守祕書省正字。歷兵部郎中、臨安府通判、祕書郎、都官員外郎、兩浙東路提點刑獄，致仕，居嘉禾。晚落致仕，除鴻臚少卿，秦檜死，依舊致仕。紹興二十九年（一一五九）卒。有詞三卷，名《樵歌》。

〔元·脫脫《宋史》卷四百四十五《文苑》七·朱敦儒傳〕敦儒素工詩及樂府，婉麗清暢。

水調歌頭 淮陰作
當年五陵下，結客占春遊。紅纓翠帶，談笑跋馬水西頭。落日經過桃葉，不管插花歸去，小袖挽人留。換酒春壺碧，脫帽醉青樓。楚雲驚，隴水散，兩漂流。如今憔悴，天涯何處可銷憂。長揖飛鴻舊月。不知今夕煙水，都照幾人愁。有淚看芳草，無路認西州。

水龍吟

〈三四五〉

放船千里凌波去。略爲吳山留顧。雲屯水府，濤隨神女，九江東注。北客翩然，壯心偏感，年華將暮。念伊嵩舊隱，巢由故友，南柯夢、遽如許。回首妖氛未掃，問人間、英雄何處。奇謀報國，可憐無用，塵昏白羽。鐵鎖橫江，錦帆衝浪，孫郎良苦。但愁敲桂櫂，悲吟梁父，淚流如雨。

念奴嬌
插天翠柳，被何人，推上一輪明月。照我藤牀涼似水，飛入瑤臺瓊闕。霧冷笙簫，風輕環佩，玉鎖無人掣。閒雲收盡，海光天影相接。誰信有藥長生，素娥新鍊就，飛霜凝雪。打碎珊瑚，爭似看、仙桂扶疏橫絕。洗盡凡心，滿身清露，冷浸蕭蕭髮。明朝塵世，記取休向人說。

臨江仙
直自鳳凰城破後，擘釵破鏡分飛。天涯海角信音稀。夢回遼海北，魂斷玉關西。月解重圓星解聚，如何不見人歸。今春還聽杜鵑啼。年年看塞雁，一十四番回。

〈三四六〉

鷓鴣天
檢盡曆頭冬又殘。愛他風雪忍他寒。拖條竹杖家家酒，上箇籃輿處處山。添老大，轉癡頑。謝天教我老來閒。道人還了鴛鴦債，紙帳梅花醉夢間。

又 西都作
我是清都山水郎。天教分付與疏狂。曾批給雨支風券，累上留雲借月章。詩萬首，酒千觴。幾曾著眼看侯王。玉樓金闕慵歸去，且插梅花醉洛陽。

又
唱得梨園絕代聲。前朝惟數李夫人。自從驚破霓裳後，楚奏吳歌扇裏新。秦嶂雁，越溪砧。西風北客兩飄零。尊前忽聽當時曲，側帽停杯淚滿巾。

又
曾爲梅花醉不歸。佳人挽袖乞新詞。輕紅徧寫鴛鴦帶，濃碧爭斟翡翠卮。人已老，事皆非。花前不飲淚沾衣。如今但欲關門睡，一任梅花作雪飛。

〈三四七〉

朝中措
先生筇杖是生涯。挑月更擔花。把住都無憎愛，放行總是煙霞。飄然攜去，旗亭問酒，蕭寺尋茶。恰似黃鸝無定，不知飛到誰家。

又
當年彈鋏五陵間。行處萬人看。雪獵星飛羽箭，春遊花簇雕鞍。飄零到此，天涯倦客，海上蒼顏。多謝江南蘇小，尊前怪我青衫。

又
紅稀綠暗掩重門。芳徑罷追尋。已是老於前歲，那堪窮似他人。一杯自勸，江湖倦客，風雨殘春。不是酴醾相伴，如何過得黃昏。

〈三四八〉

又
登臨何處可銷憂。直北看揚州。朱雀橋邊晚市，石頭城下新秋。昔人何在，悲涼故國，寂寞潮頭。箇是一場春夢，長江不住東流。

一落索
慣被好花留住。蝶飛鶯語。少年場上醉鄉中，容易放、春歸去。今日江南春暮。朱顏何處。莫將愁緒比飛花，花有數、愁無數。

好事近 漁父詞
搖首出紅塵，醒醉更無時節。活計綠蓑青笠，慣披霜衝雪。晚來風定釣絲閒，上下是新月。千里水天一色，看孤鴻明滅。

又
漁父長身來，只共釣竿相識。隨意轉船回櫂，似飛空無迹。盧花開落任浮生，長醉是良策。昨夜一江風雨，都不曾聽得。

〈三四九〉

又
撥轉釣魚船，江海盡爲吾宅。恰向洞庭沽酒，卻錢塘橫笛。醉顏禁冷更添紅，潮落下前磧。經過子陵灘畔，得梅花消息。

又
短櫂釣船輕，江上晚煙籠碧。塞雁海鷗分路，占江天秋色。錦鱗撥剌滿籃魚，取酒價相敵。風順片帆歸去，有何人留得。

又
猛向這邊來，得箇信音端的。天與一輪釣綫，領煙波千億。紅塵今古轉船頭，鷗鷺已陳迹。不受世間拘束，任東西南北。

又
失卻故山雲，索手指空爲客。蓴菜鱸魚留我，住鴛鴦湖側。偶然添酒舊壺盧，小醉是良策。昨夜一江風雨，都不曾聽得。

〈三五〇〉

長相思
昨日晴。今日陰。樓下飛花樓上雲。闌干雙淚痕。江南人。江北人。一樣春風兩樣情。晚寒潮未平。

沙塞子
萬里飄零南越，山引淚，酒添愁。不見鳳樓龍闕、又驚秋。九日江亭閒望，蠻樹繞，瘴雲浮。腸斷紅蕉花晚、水西流。

西江月
世事短如春夢，人情薄似秋雲。不須計較苦勞心。萬事原來有命。幸過三杯酒好，況逢一朵花新。片時歡笑且相親。明日陰晴未定。

減字木蘭花

〈三五一〉

又
劉郎已老。不管桃花依舊笑。要聽琵琶。重院鶯啼覓謝家。曲終人醉。多似潯陽江上淚。萬里東風。國破山河落照紅。

點絳唇
淮海秋風，冶城飛下揚州葉。畫船催發。傾酒留君別。臥倒金壺，相對天涯客。陽關徹。大江橫絕。淚溼杯中月。

採桑子 彭浪磯
扁舟去作江南客，旅雁孤雲。萬里煙塵。回首中原淚滿巾。碧山對晚汀洲冷，楓葉蘆根。日落波平。愁損辭鄉去國人。

又
一番海角淒涼夢，卻到長安。翠帳犀簾。依舊屏斜十二山。玉人爲我調琴瑟，顰黛低鬟。雲散香殘。風雨蠻溪半夜寒。

〈三五二〉

卜算子
碧瓦小紅樓，芳草江南岸。雨後紗窗幾陣寒，零落梨花晚。看到水如雲，送盡鴉成點。南北東西處處愁，獨倚闌干徧。

又
古澗一枝梅，免被園林鎖。路遠山深不怕寒，似共春相趁。幽思有誰知，託契都難可。獨自風流獨自香，明月來尋我。

又
旅雁向南飛，風雨羣初失。飢渴辛勤兩翅垂，獨下寒汀立。鷗鷺苦難親，矰繳憂相逼。雲海茫茫無處歸，誰聽哀鳴急。

相見歡
東風吹盡江梅。橘花開。舊日吳王宮殿、長青苔。今古事。英雄淚。老相催。長

〈三五三〉

恨夕陽西去、晚潮回。

又
金陵城上西樓。倚清秋。萬里夕陽垂地、大江流。中原亂。簪纓散。幾時收。試倩悲風吹淚、過揚州。

柳枝
江南岸柳枝，江北岸柳枝。折送行人無盡時。恨分離柳枝。酒一杯柳枝，淚雙垂柳枝。君到長安百事違。幾時歸柳枝。

水調歌頭 對月有感
天宇著垂象，日月共回旋。因何明月，偏被指點古來傳。浪語修成七寶，漫說霓裳九奏，阿姊最嬋娟。憤激書青奏，伏願聽臣言。詔六丁，驅狡兔，屏癡蟾。移根老桂，種在歷歷白榆邊。深鎖廣寒宮殿，不許姮娥歌舞，按次守星躔。永使無虧缺，長對日團圓。

〈三五四〉

念奴嬌 垂虹亭
放船縱棹，趁吳江風露，平分秋色。帆卷垂虹波面冷，初落蕭蕭楓葉。萬頃琉璃，一輪金鑑，與我成三客。碧空寥廓，瑞星銀漢爭白。深夜悄悄魚龍，靈旗收暮靄，天光相接。瑩澈乾坤，全放出、疊玉層冰宮闕。洗盡凡心，相忘塵世，夢想都銷歇。胸中雲海，浩然猶浸明月。

浪淘沙 康州泊船
風約雨橫江，秋滿篷窗。箇中物色儘淒涼。更是行人行未得，獨繫歸艎。擁被換殘香。黃卷堆牀。開愁展恨翦思量。伊是浮雲儂是夢，休問家鄉。

減字木蘭花
慵歌怕酒。今日春衫驚著瘦。雙燕簾櫳。金鴨香沈客淚中。琵琶重聽。誰信人間多少恨，落日東風。吹得桃花滿院紅。

〈三五五〉

憶秦娥 若無置酒朝元亭，師厚同飲作。
西江碧。江亭夜燕天涯客。天涯客。一杯相屬，此夕何夕。燭殘花懶歌聲急。秦關漢苑無消息。無消息。戍樓吹角，故人難得。

訴衷情
老人無復少年歡。嫌酒倦吹彈。黃昏又是風雨，樓外角聲殘。悲故國，念塵寰。事難言。下了紙帳，曳上青氈，一任霜寒。

〈三五六〉

周紫芝

周紫芝，字少隱，號竹坡居士，宣城（今安徽宣城）人。紹興十五年（一一四五），以迪功郎掌禮兵部。十七年（一一四七），為樞密院編修官。二十一年（一一五一），出知興國軍。有《竹坡詞》一卷。

〔宋·孫競《竹坡詞》序〕至其嬉笑之餘，溢為樂章，則清麗婉曲，當□□是豈苦心刻意而為之者哉。

〔清·馮煦《宋六十一家詞選·例言》〕至竹坡無住諸君子出，漸於字句間凝鍊求工，而昔賢疏宕之致微矣。

卜算子 席上送王彥猷
江北上歸舟，再見江南岸。江北江南幾度秋，夢裏朱顏換。人是嶺頭雲，聚散天誰管。君似孤雲何處歸，我似離羣雁。

鷓鴣天

〈三五七〉

一點殘紅欲盡時。乍涼秋氣滿屏幃。梧桐葉上三更雨，葉葉聲聲是別離。調寶瑟，撥金猊。那時同唱鷓鴣詞。如今風雨西樓夜，不聽清歌也淚垂。

醉落魄
江天雲薄。江頭雪似楊花落。寒燈不管人離索。照得人來，眞個睡不著。歸期已負梅花約。又還春動空飄泊。曉寒誰看伊梳掠。雪滿西樓，人在闌干角。

生查子
金鞍欲別時，芳草溪邊渡。不忍上西樓，怕看來時路。簾幕卷東風，燕子雙雙語。薄倖不歸來，冷落春情緒。

江城子
夕陽低盡柳如烟。淡平川。斷腸天。今夜十分，霜月更娟娟。怎得人如天上月，雖暫缺，有時圓。斷雲飛雨又經年。思淒然。淚涓涓。且做如今，要見也無緣。因甚江頭來處雁，飛不到，小樓邊。

〈三五八〉

踏莎行
情似遊絲，人如飛絮。淚珠閣定空相覷。一溪烟柳萬絲垂，無因繫得蘭舟住。雁過斜陽，草迷煙渚。如今已是愁無數。明朝且做莫思量，如何過得今宵去。

一剪梅 送楊師醇赴官
無限江山無限愁。兩岸斜陽，人上扁舟。闌干吹浪不多時，酒在離尊，情滿滄州。早是霜華兩鬢秋。目送飛鴻，那更難留。問君尺素幾時來，莫道長江，不解西流。

憶王孫 絕筆
梅子生時春漸老。紅滿地、落花誰掃。舊年池館不歸來，又綠盡、今年草。思量千里鄉關道。山共水、幾時得到。杜鵑只解怨殘春，也不管、人煩惱。

〈三五九〉

趙佶

趙佶（一〇八二一一三五），神宗第十一子，封端王。元符三年（一一〇〇），哲宗趙煦卒，嗣位，改元建中靖國、崇寧、大觀、政和、重和、宣和。在位二十五年，內禪皇太子。靖康二年（一一二七），為金人所俘，北去，紹興五年（一一三五），卒於五國城，年五十四。近人曹元忠輯有《宋徽宗詞》。

燕山亭
裁剪冰綃，打疊數重，冷淡燕脂勻注。新樣靚妝，豔溢香融，羞殺蕊珠宮女。易得凋零，更多少、無情風雨。愁苦。閒院落淒涼，幾番春暮。憑寄離恨重重，這雙燕，何曾會人言語。天遙地遠，萬水千山，知他故宮何處。怎不思量，除夢裏、有時會去。無據。和夢也、有時不做。

〈三六〇〉

李綱

李綱（一〇八三一一四〇），字伯紀，邵武（今福建邵武縣）人。政和二年（一一一二）進士，積官太常少卿。靖康間，授兵部侍郎、尚書右丞。南渡，拜尚書右僕射，兼中書侍郎，任職七十五日而罷。後歷湖廣宣撫使、江西安撫使、荊湖南路安撫使。紹興十年（一一四〇）卒，年五十八。有《丞相李忠定公長短句》。

水龍吟 光武戰昆陽
漢家炎運中微，坐令閏位餘分據。南陽自有，眞人膺曆，龍翔虎步。初起昆城，旋驅烏合，塊然當路。想莽軍百萬，旌旗千里，應道是、探囊取。豁達劉郎大度。對勍敵、安恬無懼。提兵夾擊，聲諠天壤，雷風借助。虎豹哀嗥，戈鋋委地，一時休去。早復收舊物，掃清氛祲，作中興主。

念奴嬌 漢武巡朔方

〈三六一〉

茂陵仙客，算眞是、天與雄才宏略。獵取天驕馳衛霍，如使鷹鸇驅雀。鏖戰皋蘭，犂庭龍磧，飲至行勛爵。中華彊盛，坐令夷狄衰弱。追想當日巡行，勒兵十萬騎，橫臨邊朔。親總貔貅談笑看，點虜心驚膽落。寄語單于，兩君相見，何苦逃沙漠。英風如在，卓然千古高著。

喜遷鶯 晉師勝淝上
長江千里。限南北、雪浪雲濤無際。天險難踰，人謀克壯，索虜豈能吞噬。阿堅百萬南牧，倏忽長驅吾地。破強敵，在謝公處畫，從容頤指。奇偉。淝水上，八千戈甲，結陣當蛇豕。鞭弭周旋，旌旗麾動，坐卻北軍風靡。夜聞數聲鳴鶴，盡道王師將至。延晉祚，庇烝民，周雅何曾專美。

水龍吟 太宗臨渭上
古來夷狄難馴，射飛擇肉天驕子。唐家建國，北邊雄盛，無如頡利。萬馬崩騰，皁旗氈帳，遠臨清渭。向郊原馳突，憑陵倉卒，知戰守、難為計。須信君王神武。覘虜營、只從七騎。長弓大箭，據鞍詰問，單于非義。戈甲鮮明，旌麾光彩，六軍隨至。悵敵情震駭，魚

〈三六二〉

循鼠伏，請堅盟誓。

念奴嬌 憲宗平淮西
晚唐姑息，有多少方鎮，飛揚跋扈。淮蔡雄藩聯四郡，千里公然旅拒。同惡相資，潛傷宰輔，誰敢分明語。媕婀羣議，共云旄節應付。於穆天子英明，不疑不貳處，登庸裴度。往督全師威令使，擒賊功名歸愬。半夜銜枚，滿城深雪，忽已亡懸瓠。明堂坐治，中興高映千古。

雨霖鈴 明皇幸西蜀
蛾眉修綠。正君王恩寵，曼舞絲竹。華清賜浴瑤甃，五家會處，花盈山谷。百里遺簪墮珥，盡寶鈿珠玉。聽突騎、鼙鼓聲喧，寂寞霓裳羽衣曲。金輿遠幸怱怱速。奈六軍不發人爭目。明眸皓齒難戀，腸斷處、繡囊猶馥。劍閣崢嶸，何況鈴聲，帶雨相續。謾留與、千古傷神，盡入生綃幅。

喜遷鶯 眞宗幸澶淵

〈三六三〉

邊城寒早，恣驕虜、遠牧甘泉豐草。鐵馬嘶風，氈裘凌雪，坐使一方雲擾。廟堂折衝無策，欲幸坤維江表。叱羣議，賴寇公力挽，親行天討。縹緲。鑾輅動，霓旌龍旆，遙指澶淵道。日照金戈，雲隨黃繖，徑渡大河清曉。六軍萬姓呼舞，箭發狄酋難保。虜情讋，誓書來，從此年年修好。

蘇武令
塞上風高，漁陽秋早。惆悵翠華音杳。驛使空馳，征鴻歸盡，不寄雙龍消耗。念白衣、金殿除恩，歸黃閣、未成圖報。誰信我、致主丹衷，傷時多故，未作救民方召。調鼎為霖，登壇作將，燕然即須平掃。擁精兵十萬，橫行沙漠，奉迎天表。

〈三六四〉

李祁

李祁，字蕭遠，雍丘（今河南杞縣）人，登進士，官至尚書郎。宣和間，責監漢陽酒稅。

點絳唇
樓下清歌，水流歌斷春風暮。夢雲煙樹。依約江南路。碧水黃沙，夢到尋梅處。花無數。問花無語。明月隨人去。

南歌子
嫋嫋秋風起，蕭蕭敗葉聲。岳陽樓上聽哀箏。樓下淒涼江月、為誰明。霧雨沈雲夢，煙波渺洞庭。可憐無處問湘靈。只有無情江水、繞孤城。

朝中措 探梅早春亭，踰鳳棲嶺，至三山閣，折花而歸。用歐公《朝中措》腔作照江梅詞，寄任蘊明。蘊明嘗許緣檄載侍兒見過，又于漢籍伎有目成者，因以為戲。

〈三六五〉

郎官湖上探春回。初見照江梅。過盡竹溪流水，無人知道花開。佳人何處，江南夢遠，殊未歸來。喚取小叢教看，隔江煙雨樓臺。

〈三六六〉

廖世美

廖世美，本末不詳。有詞二首，見《樂府雅詞拾遺》、《唐宋諸賢絕妙詞選》。

燭影搖紅 題安陸浮雲樓
靄靄春空，畫樓森聳凌雲渚。紫薇登覽最關情，絕妙誇能賦。惆悵相思遲暮。記當日、朱闌共語。塞鴻難問，岸柳何窮，別愁紛絮。催促年光，舊來流水知何處。斷腸何必更殘陽，極目傷平楚。晚霽波聲帶雨。悄無人、舟橫野渡。數峯江上，芳草天涯，參差煙樹。

好事近 夕景
落日水鎔金，天淡暮煙凝碧。樓上誰家紅袖，靠闌干無力。鴛鴦相對浴紅衣，短棹弄長笛。驚起一雙飛去，聽波聲拍拍。

〈三六七〉

查荎

查荎，本末不詳。有詞一首，見《樂府雅詞拾遺》。

透碧霄
艤蘭舟。十分端是載離愁。練波送遠，屏山遮斷，此去難留。相從爭奈，心期久要，屢更霜秋。歎人生、杳似萍浮。又翻成輕別，都將深恨，付與東流。想斜陽影裏，寒煙明處，雙槳去悠悠。愛渚梅、幽香動，須採掇、倩纖柔。豔歌粲發，誰傳餘韻，來說仙遊。念故人、留此遐洲。但春風老後，秋月圓時，獨倚西樓。

〈三六八〉

李清照

李清照（一〇八四—？），號易安居士，濟南（今山東濟南市）人。格非女，年十八適趙明誠。曾居諸城達十載。宣和初，明誠守萊、淄兩郡，清照隨之任所。建炎三年（一一二九），明誠卒，清照依弟述於越。紹興二十一年（一一五一）以後卒。有《漱玉詞》（趙萬里輯本）。

〔宋·王灼《碧雞漫志》卷二〕易安居士，京東路提刑李格非女，建康守趙明誠德甫之妻。自少年便有詩名，才力華瞻，逼近前輩，在士大夫中已不多得，若本朝婦人，當推詞采第一。（略）作長短句能曲折盡人意，輕巧尖新，姿態百出。閭巷荒淫之語，肆意落筆，自古縉紳之家，能文婦女，未見如此無顧籍也。

〔宋·趙彥衛《雲麓漫鈔》卷十四〕清照自號易安居士，趙明誠德夫之室，李文叔女，有才思，文章落紙，人爭傳之，小詞多膾炙人口，已版行於世。

〔清·沈謙《塡詞雜說》〕男中李後主，女中李易安，極是當行本色。前此李白，故稱詞家三李。

〔清·王士禛《花草蒙拾》〕張南湖論詞派有二，一曰婉約，一曰豪放。僕謂婉約以易安為宗，豪放為稼軒稱首。

〔清·李調元《雨村詞話》卷三〕易安在宋諸媛中，自卓然一家，不在秦七、黃九之下。詞無

〈三六九〉

一首不工，其鍊處可奪夢窗之席，其麗處直參片玉之班，蓋不徒俯視巾幗，直欲壓倒鬚眉。

孤雁兒 幷序
世人作梅詞，下筆便俗。予試作一篇，乃知前言不妄耳。
藤牀紙帳朝眠起。說不盡、無佳思。沈香斷續玉鑪寒，伴我情懷如水。笛裏三弄，梅心驚破，多少春情意。小風疏雨蕭蕭地。又催下、千行淚。吹簫人去玉樓空，腸斷與誰同倚。一枝折得，人間天上，沒箇人堪寄。

漁家傲
天接雲濤連曉霧。星河欲轉千帆舞。彷彿夢魂歸帝所。聞天語。殷勤問我歸何處。我報路長嗟日暮。學詩謾有驚人句。九萬里風鵬正舉。風休住。蓬舟吹取三山去。

如夢令
常記溪亭日暮。沈醉不知歸路。興盡晚回舟，誤入藕花深處。爭渡。爭渡。驚起一灘鷗鷺。

〈三七〇〉

又
昨夜雨疏風驟。濃睡不消殘酒。試問捲簾人，卻道海棠依舊。知否，知否。應是綠肥紅瘦。

鳳凰臺上憶吹簫
香冷金猊，被翻紅浪，起來人未梳頭。任寶匳閒掩，日上簾鉤。生怕閒愁暗恨，多少事、欲說還休。今年瘦，非干病酒，不是悲秋。明朝，這回去也，千萬遍陽關，也即難留。念武陵春晚，雲鎖重樓。記取樓前綠水，應念我、終日凝眸。凝眸處，從今更數，幾段新愁。

一剪梅
紅藕香殘玉簟秋。輕解羅裳，獨上蘭舟。雲中誰寄錦書來，雁字回時，月滿西樓。花自飄零水自流。一種相思，兩處閒愁。此情無計可消除，才下眉頭，却上心頭。

蝶戀花

〈三七一〉

暖日晴風初破凍。柳眼梅腮，已覺春心動。酒意詩情誰與共。淚融殘粉花鈿重。乍試夾衫金縷縫。山枕斜敧，枕損釵頭鳳。獨抱濃愁無好夢。夜闌猶剪燈花弄。

攤破浣溪沙
病起蕭蕭兩鬢華。臥看殘月上窗紗。豆蔻連梢煎熟水，莫分茶。枕上詩書閒處好，門前風景雨來佳。終日向人多醞藉，木犀花。

蝶戀花
淚溼羅衣脂粉滿。四疊陽關，唱到千千遍。人道山長山又斷。蕭蕭微雨聞孤館。惜別傷離方寸亂。忘了臨行，酒盞深和淺。好把音書憑過雁。東萊不似蓬萊遠。

臨江仙 并序
歐陽公作《蝶戀花》，有「深深深幾許」之句，予酷愛之。用其語作「庭院深深」數闋，其聲即舊《臨江仙》也。
庭院深深深幾許，雲窗霧閣常扃。柳梢梅萼漸分明。春歸秣陵樹，人客遠安城。感

〈三十二〉

月吟風多少事，如今老去無成。誰憐憔悴更彫零。試燈無意思，踏雪沒心情。

醉花陰
薄霧濃雲愁永晝。瑞腦消金獸。佳節又重陽，玉枕紗廚，半夜涼初透。東籬把酒黃昏後。有暗香盈袖。莫道不消魂，簾捲西風，人似黃花瘦。

添字醜奴兒
窗前誰種芭蕉樹，陰滿中庭。陰滿中庭。葉葉心心，舒卷有餘情。傷心枕上三更雨，點滴霖霪。點滴霖霪。愁損北人，不慣起來聽。

念奴嬌 春情
蕭條庭院，又斜風細雨，重門須閉。寵柳嬌花寒食近，種種惱人天氣。險韻詩成，扶頭酒醒，別是閒滋味。征鴻過盡，萬千心事難寄。樓上幾日春寒，簾垂四面，玉闌干慵倚。被冷香消新夢覺，不許愁人不起。清露晨流，新桐初引，多少遊春意。日高煙斂，更看今日晴未。

〈三七三〉

永遇樂
落日鎔金，暮雲合璧，人在何處。染柳烟濃。吹梅笛怨，春意知幾許。元宵佳節，融和天氣，次第豈無風雨。來相召、香車寶馬，謝他酒朋詩侶。中州盛日，閨門多暇，記得偏重三五。鋪翠冠兒，撚金雪柳，簇帶爭濟楚。如今憔悴，風鬟霜鬢，怕見夜間出去。不如向、簾兒底下，聽人笑語。

武陵春 春晚
風住塵香花已盡，日晚倦梳頭。物是人非事事休。欲語淚先流。聞說雙溪春尚好，也擬泛輕舟。只恐雙溪舴艋舟。載不動、許多愁。

聲聲慢
尋尋覓覓，冷冷清清，悽悽慘慘戚戚。乍暖還寒時候，最難將息。三盃兩盞淡酒，怎敵他、晚來風急。雁過也，正傷心，卻是舊時相識。滿地黃花堆積。憔悴損，如今有誰堪摘。守著窗兒，獨自怎生得黑。梧桐更兼細雨，到黃昏、點點滴滴。這次第，怎一箇、愁字了得。

〈三七四〉

浣溪沙
髻子傷春慵更梳。晚風庭院落梅初。淡雲來往月疏疏。玉鴨熏爐閒瑞腦，朱櫻斗帳掩流蘇。通犀還解辟寒無。

〈三七五〉

呂本中

呂本中（一〇八四一一四五），字居仁，其先河南（府治今河南洛陽市）人。南渡後，徙居金華（今浙江省金華縣）。以會祖公著恩授承務郎。宣和六年（一一二四），除樞密院編修。紹興六年（一一三六），賜進士出身，歷中書舍人、權直學士院，以忤秦檜罷職，提舉太平觀。紹興十五年卒。學者稱東萊先生。趙萬里輯有《紫微詞》。

採桑子
恨君不似江樓月，南北東西。南北東西。只有相隨無別離。恨君卻似江樓月，暫滿還虧。暫滿還虧。待得團圓是幾時。

南歌子
驛路侵斜月，溪橋度曉霜。短籬殘菊一枝黃。正是亂山深處、過重陽。旅枕元無夢，寒更每自長。只言江左好風光。不道中原歸思、轉淒涼。

〈三七六〉

減字木蘭花
去年今夜。同醉月明花樹下。此夜江邊。月暗長堤柳暗船。故人何處。帶我離愁江外去。來歲花前。又是今年憶去年。

踏莎行
雪似梅花，梅花似雪。似和不似都奇絕。惱人風味阿誰知，請君問取南樓月。記得去年，探梅時節。老來舊事無人說。為誰醉倒為誰醒，到今猶恨輕離別。

清平樂
柳塘新漲。艇子操雙槳。閒倚曲樓成悵望。是處春愁一樣。傍人幾點飛花。夕陽又送棲鴉。試問畫樓西畔，暮雲恐近天涯。

〈三七七〉

胡世將

胡世將（一〇八五——一一四二），字承公，晉陵（今江蘇省武進縣）人。崇寧五年（一一〇六）進士。高宗時歷監察御史、尚書右司員外郎，進中書舍人，出知鎮江府。紹興七年（一一三七）為給事中，權直學士院。八年為樞密直學士，四川安撫制置使。九年（一一三九）以寶文閣學士宣撫川陝，遷端明殿學士。十二年（一一四二）卒，年五十八。有詞一首，見《陝西通志》。

酹江月 秋夕興元使院作，用東坡赤壁韻
神州沈陸，問誰是、一范一韓人物。北望長安應不見，拋卻關西半壁。塞馬晨嘶，胡笳夕引，贏得頭如雪。三秦往事，只數漢家三傑。試看百二山河，奈君門萬里，六師不發。朝議主和闐外何人回首處，鐵騎千羣都滅。富平之敗拜將臺敧，懷賢閣杳，空指衝冠髮。闌干拍遍，獨對中天明月。

〈三七八〉

趙鼎

趙鼎（一〇八五一一四七），字元鎮，號得全居士，聞喜（今山西省聞喜縣）人。崇寧五年（一一〇六）進士，累官開封市曹。金人破汴，立張邦昌，鼎與張浚、胡寅等避入太學，不書議狀。高宗擢右司諫，歷官至尚書左僕射，同中書門下平章事。為秦檜所忌，出為奉國軍節度使，徙知泉州。檜諷王次翁論之，安置潮州。詹大方希秦檜意，誣其受賄，移吉陽軍，檜意猶未已，鼎遂不食卒，時在紹興十七年（一一四七），年六十三。有《得全居士詞》一卷。

點絳唇 春愁
香冷金爐，夢回鴛帳餘香嫩。更無人問。一枕江南恨。消瘦休文，頓覺春衫褪。清明近。杏花吹盡。薄暮東風緊。

滿江紅 丁未九月南渡，泊舟儀眞江口作
慘結秋陰，西風送、霏霏雨溼。淒望眼、征鴻幾字，暮投沙磧。試問鄉關何處是，水雲

〈三七九〉

浩蕩迷南北。但一抹、寒青有無中，遙山色。天涯路，江上客。腸欲斷，頭應白。空搔首興歎，暮年離拆。須信道消憂除是酒，奈酒行有盡情無極。便挽取。長江入尊罍，澆胸臆。

鷓鴣天 建康上元作
客路那知歲序移。忽驚春到小桃枝。天涯海角悲涼地，記得當年全盛時。花弄影，月流輝。水精宮殿五雲飛。分明一覺華胥夢，回首東風淚滿衣。

花心動 偶居杭州七寶山國清寺冬夜作
江月初升，聽悲風、蕭瑟滿山零葉。夜久酒闌，火冷燈青，奈此愁懷千結。綠琴三歎朱絃絕，與誰唱、陽春白雪。但遐想、窮年坐對，斷編遺册。西北欃槍未滅。千萬鄉關，夢遙吳越。慨念少年，橫槊風流，醉膽海涵天闊。老來身世疏篷底，忍憔悴看人顏色。更何似、歸歟枕流漱石。

〈三八〇〉

李邴

李邴（一〇八五一一四六），字漢老，濟州任城（今山東省濟寧縣）人。崇寧五年（一一〇六）進士，累官為翰林學士。建炎三年（一一二八），參知政事。罷，知平江府。紹興元年（一一三〇），復端明殿學士。後閒居，寓泉州。紹興十六年（一一四六）卒，年六十二。有詞見《樂府雅詞》、《能改齋漫錄》、《唐宋諸賢絕妙詞選》諸書。

漢宮春
瀟灑江梅，向竹梢疏處，橫兩三枝。東君也不愛惜，雪壓霜欺。無情燕子，怕春寒、輕失花期。卻是有，年年塞雁，歸來曾見開時。清淺小溪如練，問玉堂何似，茅舍疏籬。傷心故人去後，冷落新詩。微雲淡月，對江天、分付他誰。空自憶，清香未減，風流不在人知。
（案此首亦作晁冲之詞。）

〈三八一〉

向子諲

向子諲（一〇八五一一五二），字伯恭，號薌林居士，臨江（今江西省清江縣）人。元符三年（一一〇〇），恩補假承奉郎，三遷知開封府。宣和間，為淮南轉運判官、京畿轉運副使。高宗朝，歷徽猷閣直學士，知平江府，上章言和議之非，忤秦檜意，遂致仕。紹興二十二年（一一五二）卒，年六十八。有《酒邊詞》。

水龍吟 紹興甲子上元有懷京師
華燈明月光中，綺羅絃管春風路。龍如駿馬，車如流水，軟紅成霧。太一池邊，葆眞宮裏，玉樓珠樹。見飛瓊伴侶，霓裳縹緲，星回眼、蓮承步。笑入綵雲深處。更冥冥、一簾花雨。金鈿半落，寶釵斜墜，乘鸞歸去。醉失桃源，夢回蓬島，滿身風露。到而今江上，愁山萬疊，鬢絲千縷。

水調歌頭

〈三八二〉

大觀庚寅閏八月秋，薌林老、顧子美、汪彥章、蒲庭鑒，時在諸公幕府間，從游者，洪駒父、徐師川、蘇伯固父子、李商老兄弟。是夕登臨，賦詠樂甚。俯仰三十九年，所存者，余與彥章耳。紹興戊辰再閏，感時撫事，為之太息。因取舊詩中師川一二語，作是詞。
閏餘有何好，一年兩中秋。補天脩月人去，千古想風流。少日南昌幕下，更得洪徐蘇李，快意作清遊。送日眺西嶺，得月上東樓。四十載，兩人在，總白頭。誰知滄海成陸，萍迹落南州。忍問神京何在，幸有薌林秋露，芳氣襲衣裘。斷送餘生事，惟酒可忘憂。

秦樓月
芳菲歇。故園目斷傷心切。傷心切。無邊煙水，無窮山色。可堪更近乾龍節。眼中淚盡空啼血。空啼血。子規聲外，曉風殘月。

虞美人 宣和辛丑
去年雪滿長安樹。望斷揚州路。今年看雪在揚州。人在蓬萊深處、若為愁。而今不恨伊相誤。自恨來何暮。平山堂下舊嬉遊。只有舞春楊柳、似風流。

〈三八三〉

生查子
春心如杜鵑，日夜思歸切。啼盡一川花，愁落千山月。遙憐白玉人，翠被餘香歇。可慣獨眠寒，減動豐肌雪。

〈三八四〉

韓駒

韓駒，字子蒼，仁壽（今四川省仁壽縣）人，徒汝州（今河南省臨汝縣）。政和二年（一一二一），召試，賜進士，除祕書省正字，累遷至中書舍人。宣和六年（一一二四），坐為元祐曲學，以集英殿修撰、提舉江州太平觀。紹興五年（一一三五），徽猷閣待制、提舉江州太平觀卒。有詞一首，見《草堂詩餘》後集。

念奴嬌 月
海天向晚，漸霞收餘綺，波澄微綠。木落山高眞箇是，一雨秋容新沐。喚起嫦娥，撩雲撥霧，駕此一輪玉。桂華疏淡，廣寒誰伴幽獨。不見弄玉吹簫，尊前空對此，清光堪掬。霧鬢風鬟何處問，雲雨巫山六六。珠斗斓斒，銀河清淺，影轉西樓曲。此情誰會，倚風三弄橫竹。

〈三八五〉

姚孝寧

姚孝寧，宣和太學生。有詞一首，見《草堂詩餘》後集。

念奴嬌 詠月
素娥睡起，駕冰輪碾破，一天秋綠。醉倚高樓風露下，凜凜寒生肌粟。橫管孤吹，龍吟風勁，雪浪翻銀屋。壯遊回首，會稽何限修竹。今夜對月依然，尊前須快瀉，山頭鳴瀑。吸此清光傾肺腑，洗我明珠千斛。只恐嬋娟，明年依舊，衰鬢先成鵠。舉杯相勸，為予且掛團玉。

〈三八六〉

胡松年

胡松年（一〇八七一一四六），字茂老，海州懷仁（今江蘇省贛榆縣）人。政和二年（一一一二），上舍釋褐，累遷中書舍人。高宗朝，拜吏部尚書，權參知政事，以疾提舉洞霄宮。紹興十六年（一一四六）卒，年六十。有詞二首，見《雲麓漫鈔》。

石州詞
歌闋陽關，腸斷短亭，惟有離別。畫船送我薰風，瘦馬迎人飛雪。平生幽夢，豈知塞北江南，而今眞歎河山闊。屈指數分攜，早許多時節。愁絕。雁行點點雲垂，木葉霏霏霜滑。正是荒城落日，空山殘月。一尊誰念我，苦憔悴天涯，陡覺生華髮。賴有紫樞人，共揚鞭丹闕。

〈三八七〉

李持正

李持正，字季秉，政和五年（一一一五）進士，歷知德慶、南劍、潮陽三郡，終朝請大夫。有詞二首，見《能改齋漫錄》。

明月逐人來
星河明淡。春來深淺。紅蓮正、滿城開遍。禁街行樂，暗塵香拂面。皓月隨人近遠。天半鰲山，光動鳳樓兩觀。東風靜、珠簾不捲。玉輦待歸，雲外聞絃管。認得宮花影轉。

〈三八八〉

蔣氏女

蔣興祖女。興祖，常州宜興（今江蘇省宜興縣）人。靖康（一一二六——一一二七）初，為開封武陽縣令，金人犯汴，過而攻之，力不敵死，女被擄。有詞一首，見《梅磵詩話》。

減字木蘭花 題雄州驛
朝雲橫度。轆轆車聲如水去。白草黃沙。月照孤村三兩家。飛鴻過也。萬結愁腸無晝夜。漸近燕山。回首鄉關歸路難。

〈三八九〉

洪皓

洪皓（一〇八八一一五五），字光弼，鄱陽（今江西省波陽縣）人。政和五年（一一一五）進士。建炎三年（一一二九），以徽猷閣待制、假禮部尚書使金，不屈，被留十五年始還，除徽猷閣直學士，提舉萬壽觀，兼直學士院。忤秦檜，責授濠州團練副使、英州安置，徙袁州。紹興二十五年（一一五五）卒，年六十八。有詞收《鄱陽集》中，近人吳伯宛從中輯出，名《鄱陽詞》。

浣溪沙 排悶
喪亂佳辰不易攀。四逢寒食盡投閒。踏青無處想家山。麟殿阻趨陪內宴，萱堂遙憶侍慈顏。感時雙淚滴潺潺。

又 聞王侍郎復命
南北渝盟久未和。斯民塗炭死亡多。不知何日戢干戈。賴有興王如世祖，況聞謀帥得廉頗。藺卿全壁我蹉跎。

〈三九〇〉

臨江仙 懷歸
冷落天涯今一紀，誰憐萬里無家。三閭憔悴賦懷沙。思親增悵望，弔影覺敧斜。兀坐書堂眞可怪，銷憂殢酒難賒。因人成事恥矜誇。何時還使節，踏雪看梅花。

憶江梅
天涯除館憶江梅。幾枝開。使南來。還帶餘杭、春信到燕臺。準擬寒英聊慰遠，隔山水，應銷落，赴誰。空恁遐想笑摘蕊。斷回腸，思故里。漫彈綠綺。引三弄。不覺魂飛。更聽胡笳、哀怨淚沾衣。亂插繁花須異日，待孤諷，怕東風，一夜吹。

訪寒梅
春還消息訪寒梅。賞初開。夢吟來。映雪銜霜、清絕繞風臺。可怕長洲桃李妒，度香遠，驚愁眼，欲媚誰。曾動詩興笑冷蕊。效少陵，慙下里。萬株連綺。歎金谷、人墜鶯飛。引領羅浮、翠羽幻青衣。月下花神言極麗，且同醉，休先愁，玉笛吹。

〈三九一〉

憐落梅
重閨佳麗最憐梅。牖春開。學妝來。爭粉翻光、何遽落梳臺。笑坐雕鞍歌古曲，催玉柱，金卮滿，勸阿誰。貪為結子藏暗蕊。斂蛾眉，隔千里。舊時羅綺。已零散，沈謝雙飛。不見嬌姿、眞悔著單衣。若作和羹休訝晚，墮煙雨，任春風，片片吹。

又
去年湖上雪欺梅。片雲開。月飛來。雪月光中、無處認樓臺。今歲梅開依舊雪，人如月，對花笑，還有誰。一枝兩枝三四蕊。想西湖，今帝里。彩牋爛綺。孤山外、目斷雲飛。坐久花寒、香露溼人衣。誰作叫雲橫短玉，三弄徹，對東風，和淚吹。

〈三九二〉

蔡伸

蔡伸（一〇八八——一一五六），字仲道，莆田（今福建省莆田縣）人。蔡襄孫，政和五年（一一一五）進士。宣和中，為太學辟雍博士。知濰州北海縣、通判滁州、徐州、德安府、和州、浙東安撫司參議官。秩滿，提舉台州崇道觀。紹興二十六年（一一五六）卒，年六十九。自號友古居士，有《友古詞》。

水調歌頭 時居莆田
亭皋木葉下，原隰菊花黃。憑高滿眼秋意，時節近重陽。追想彭門往歲，千騎雲屯平野，高宴古毬場。弔古論興廢，看劍引盃長。感流年，思往事，重淒涼。當時坐間英俊，強半已凋亡。慨念平生豪放，自笑如今霜鬢，漂泊水雲鄉。已矣功名志，此意付清觴。

蘇武慢
雁落平沙，煙籠寒水，古壘鳴笳聲斷。青山隱隱，敗葉蕭蕭，天際暝鴉零亂。樓上黃昏，片帆千里歸程，年華將晚。望碧雲空暮，佳人何處，夢魂俱遠。憶舊遊、邃館朱扉，小

〈三九三〉

園香徑，尚想桃花人面。書盈錦軸，恨滿金徽，難寫寸心幽怨。兩地離愁，一尊芳酒，淒涼危欄倚遍。儘遲留，憑仗西風，吹乾淚眼。

驀山溪 登歷陽城樓
孤城暮角，落日邊聲靜。醉袖拂危闌，對天末、孤雲愁凝。吳津楚望，表裏抱江山，山隱隱，水迢迢，滿目江南景。羈懷易感，往事傷重省。羅袂浥殘香，鬢星星、忍窺清鏡。瓊英好在，應念玉關遙，凝淚眼，下層樓，回首平林暝。

虞美人 甲辰入燕
綵旗搖曳檣烏轉。鷁首征帆展。高城樓觀暮雲平。疊鼓凝笳都在、斷腸聲。綠窗朱戶空回首。明月還依舊。亂山無數水茫茫。誰念塞垣風物、㬠恓惶。

柳梢青
數聲鶗鴂。可憐又是，春歸時節。滿院東風，海棠鋪繡，梨花飄雪。丁香露泣殘枝，算未比、愁腸寸結。自是休文，多情多感，不干風月。

〈三九四〉

長相思
村姑兒。紅袖衣。初發黃梅插稻時。雙雙女伴隨。長歌詩。短歌詩。歌裏眞情恨別離。休言伊不知。

蒼梧謠
天。休使圓蟾照客眠。人何在，桂影自嬋娟。

〈三九五〉

王灼

王灼，字晦叔，遂寧（今四川省遂寧縣）人。紹興中，嘗為幕官，有《頤堂詞》。

長相思
來忽忽。去忽忽。短夢無憑春又空。難隨郎馬蹤。山重重。水重重。飛絮流雲西復東。音書何處通。

〈三九六〉

陳襲善

陳襲善，河朔掾。有詞一首，見《西湖游覽志餘》。

漁家傲 憶營妓周子文
鷲嶺峯前闌獨倚。愁眉蹙損愁腸碎。紅粉佳人傷別袂。情何已。登山臨水年年是。常記同來今獨至。孤舟晚颺湖光裏。衰草斜陽無限意。誰與寄。西湖水是相思淚。

〈三九七〉

潘汾

潘汾，字元質，金華（今浙江省金華縣）人。有詞《陽春白雪》。

賀新郎
篆縷銷香鼎。翠沈沈、庭陰轉午，畫堂人靜。芳草王孫知何處，惟有楊花糝徑。正玉枕、瞢騰初醒。門外殘紅春已去，鎮無聊、殢酒厭厭病。雲髻嚲，未忺整。江南舊事休重省。但天涯、尋消問息，斷鴻難倩。月滿西樓憑闌久，依舊歸期未定。便只恐、瓶沈金井。嘶騎不來銀燭暗，枉教人、立盡梧桐影。誰伴我，對鸞鏡。

〈三九八〉

李重元

李重元，生卒年幷仕履不詳。

憶王孫 春詞
萋萋芳草憶王孫。柳外樓高空斷魂。杜宇聲聲不忍聞。欲黃昏。雨打梨花深閉門。

〈三九九〉

聶勝瓊

聶勝瓊，都下妓，歸李之問。有詞一首，見《綠窗新話》。

鷓鴣天 寄李之問
玉慘花愁出鳳城。蓮花樓下柳青青。尊前一唱陽關後，別箇人人第五程。尋好夢，夢難成。況誰知我此時情。枕前淚共簾前雨，隔箇窗兒滴到明。

〈四〇〇〉

李彌遜

李彌遜（一〇八九一一五三），字似之，號筠溪翁，連江（今福建省連江市）人，居吳縣（今江蘇吳縣）。大觀三年（一一〇九）進士。累官起居郎、試中書舍人、戶部侍郎，以爭和議，忤秦檜，遂以徽猷閣直學士知漳州。十年（一一四〇），歸隱連江西山。紹興二十三年（一一五三）卒。有《筠溪樂府》。

菩薩蠻
江城烽火連三月。不堪對酒長亭別。休作斷腸聲。老來無淚傾。風高帆影疾。目送舟痕碧。錦字幾時來。薰風無雁回。

蝶戀花 福州橫山閣
百疊青山江一縷。十里人家，路繞南臺去。榕葉滿川飛白鷺。疏簾半捲黃昏雨。樓閣崢嶸天尺五。荷芰風清，習習消袢暑。老子人間無著處。一尊來作橫山主。

〈四〇一〉

王以寧

王以寧，字周士，湘潭（今湖南省湘潭市）人。宣和三年（一一二一），以成忠郎換文資爲從事郎。建炎初，以樞密院編修官出守鼎州。建炎二年（一一二八），京西制置使。陞直顯謨閣。尋落職降三官責監台州酒稅。紹興二年（一一三二），責永州別駕，潮州安置。五年（一一三五）特許自便。十年（一一四〇），復右朝奉郎，知全州。有詞一卷。

水調歌頭 呈漢陽使者
大別我知友，突兀起西州。十年重見，依舊秀色照清眸。常記鮚碕狂客，邀我登樓雪霽，杖策擁羊裘。山吐月千仞，殘夜水明樓。黃粱夢，未覺枕，幾經秋。與君邂逅，相逐飛步碧山頭。舉酒一觴今古，歎息英雄骨冷，清淚不能收。鸚鵡更誰賦，遺恨滿芳洲。

〈四〇二〉

陳與義

陳與義（一〇九〇——一一三八），字去非，本蜀人，曾祖遷洛（河南省洛陽市），遂爲洛人。政和三年（一一一三），上舍甲科。紹興中，歷中書舍人，拜翰林學士，尋參知政事。以疾請罷，出知湖州。紹興八年（一一三八）卒，年四十九。有《無住詞》。
〔清·紀昀《四庫全書提要·無住詞提要》〕與義詩師杜甫，當時稱陳、黃之後，無逾之者，其詞不多，且無長調，而語超絕。（略）吐言天拔，不作柳嚲鶯嬌之態，亦無蔬筍之氣，殆於首首可傳，不能以篇帙之少而廢之。

臨江仙
高詠楚詞酬午日，天涯節序忽忽。榴花不似舞裙紅。無人知此意，歌罷滿簾風。萬事一身傷老矣，戎葵凝笑牆東。酒杯深淺去年同。試澆橋下水，今夕到湘中。

虞美人 大光祖席醉中賦長短句
張帆欲去仍搔首。更醉君家酒。吟詩日日待春風。及至桃花開後、卻忽忽。歌聲頻爲行人咽。記著尊前雪。明朝酒醒大江流。滿載一船離恨、向衡州。

〈四〇三〉

臨江仙 夜登小閣，憶洛中舊遊
憶昔午橋橋上飲，坐中多是豪英。長溝流月去無聲。杏花疏影裏，吹笛到天明。二十餘年如一夢，此身雖在堪驚。閒登小閣看新晴。古今多少事，漁唱起三更。

〈四〇四〉

張元幹

張元幹（一〇九一——？），字仲宗，自號眞隱山人，又曰蘆川老隱，長樂（今福建省長樂縣）人。曾爲李綱行營屬官，官至將作少監，四十一歲致仕。坐以詞送胡銓，得罪除名。紹興末尙在，壽約七十餘。有《蘆川詞》。

賀新郎 寄李伯紀丞相
曳杖危樓去。斗垂天、滄波萬頃，月流煙渚。掃盡浮雲風不定，未放扁舟夜渡。宿雁落、寒蘆深處。悵望關河空弔影，正人間、鼻息鳴鼉鼓。誰伴我，醉中舞。十年一夢揚州路。倚高寒、愁生故國，氣吞驕虜。要斬樓蘭三尺劍，遺恨琵琶舊語。謾暗澀、銅華塵土。喚取謫仙平章看，過苕溪、尙許垂綸否。風浩蕩，欲飛舉。

又 送胡邦衡待制
夢繞神州路。悵秋風、連營畫角，故宮離黍。底事崑崙傾砥柱。九地黃流亂注。聚萬落、千村狐兔。

〈四〇五〉

天意從來高難問，況人情、老易悲如許。更南浦，送君去。涼生岸柳催殘暑。耿斜河、疏星淡月，斷雲微度。萬里江山知何處。回首對牀夜語。雁不到、書成誰與。目盡靑天懷今古，肯兒曹、恩怨相爾汝。舉大白，聽金縷。

滿江紅 自豫章阻風吳城山作
春水迷天，桃花浪、幾番風惡。雲乍起、遠山遮盡，晚風還作。綠卷芳洲生杜若。數帆帶雨煙中落。傍向來、沙觜共停橈，傷飄泊。寒猶在，衾偏薄。腸欲斷，愁難著。倚篷窗無寐，引杯孤酌。寒食清明都過却。最憐輕負年時約。想小樓、終日望歸舟，人如削。

蘭陵王
卷珠箔。朝雨輕陰乍閣。闌干外，煙柳弄晴，芳草侵堦映紅藥。東風妒花惡。吹落。梢頭嫩萼。屏山掩，沈水倦熏，中酒心情怕杯勺。尋思舊京洛。正年少疏狂，歌笑迷著。障泥油壁催梳掠。曾馳道同載，上林攜手，燈夜初過早共約。又爭信漂泊。寂寞。念行樂。甚粉淡衣襟，音斷絃索。瓊枝璧月春如昨。悵別後華表，那回雙鶴。相思除是，向醉裏、暫忘却。

〈四〇六〉

念奴嬌
江天雨霽，正露荷擎翠，風槐搖綠。試問秦樓今夜裏，愁到闌干幾曲。笑撚黃花，重題紅葉，無奈歸期促。暮雲千里，桂華初綻寒玉。有誰伴我淒涼，除非分付與，杯中醽醁。水本無情山又遠，回首煙波雲木。夢繞西園，魂飛南浦，自古情難足。舊遊何處，落霞空映孤鶩。

又 代洛濱次石林韻
吳松初冷，記垂虹南望，殘日西沈。秋入青冥三萬頃，蟾影吞盡湖陰。玉斧爲誰，冰輪如許，宮闕想寒深。人間奇觀，古今豪士悲吟。蒼弁丹頰仙翁，淮山風露底，曾賦幽尋。老去專城仍好客，時擁歌吹登臨。坐揖龍江，舉杯相屬，桂子落波心。一聲猿嘯，醉來虛籟千林。

又 題徐明叔海月吟笛圖
秋風萬里，湛銀潢清影，冰輪寒色。八月靈槎乘興去，織女機邊爲客。山擁雞林，江澄鴨綠，四顧滄溟窄。

〈四〇七〉

醉來橫吹，數聲悲憤誰測。飄蕩貝闕珠宮，羣龍驚睡起，馮夷波激。雲氣蒼茫吟嘯處，鼍吼鯨奔天黑。回首當時，蓬萊方丈，好箇歸消息。而今圖畫，謾敎千古傳得。

又
寒綃素壁，露華濃、羣玉峯巒如洗。明鏡池開秋水淨，冷浸一天空翠。荷芰波生，菰蒲風動，驚起魚龍戲。山河影裏，十分光照人世。誰似老子癡頑，胡牀敧坐，自引壶觴醉。醉裏悲歌歌未徹，屋角烏飛星墜。對影三人，停杯一問，誰解騎鯨意。玉京何處，翠樓空銷十二。

石州慢
寒水依痕，春意漸回，沙際煙闊。溪梅晴照生香，冷蕊數枝爭發。天涯舊恨，試看幾許消魂，長亭門外山重疊。不盡眼中青，是愁來時節。情切。畫樓深閉，想見東風，暗銷肌雪。辜負枕前雲雨，尊前花月。心期切處，更有多少淒涼，殷勤留與歸時說。到得却相逢，恰經年離別。

〈四〇八〉

又 己酉秋吳興舟中作
雨急雲飛，驚散暮鴉，微弄涼月。誰家疏柳低迷，幾點流螢明滅。夜帆風駛，滿湖煙水蒼茫，菰蒲零亂秋聲咽。夢斷酒醒時，倚危檣清絕。心折。長庚光怒，羣盜縱橫，逆胡猖獗。欲挽天河，一洗中原膏血。兩宮何處，塞垣祗隔長江，唾壺空擊悲歌缺。萬里想龍沙，泣孤臣吳越。

八聲甘州 陪筠翁小酌橫山閣
倚凌空飛觀，展營丘、臥軸恍移時。漸微雲點綴，參橫斗轉，野闊天垂。草樹縈迴島嶼，杳靄數峯低。共此一尊月，顧影爲誰。俯仰乾坤今古，正嫩涼生處，濃露初霏。據胡牀殘夜，唯我與公知。念老去、風流未減，見向來、人物幾興衰。身長健，何妨遊戲，莫問棲遲。

又 西湖有感寄劉晞顏
記當年共飲，醉畫船、搖碧罥花釵。問蒼顏華髮，煙蓑雨笠，何事重來。看盡人情物態，冷眼只堪咍。

〈四〇九〉

賴有西湖在，洗我塵埃。夜久波光山色，間澹妝濃抹，冰鑑雲開。更潮頭千丈，江海兩崔嵬。曉涼生、荷香撲面、灑天邊、風露逼襟懷。誰同賞，通宵無寐，斜月低回。

水調歌頭 同徐師川泛太湖舟中作
落景下靑嶂，高浪卷滄洲。平生頗慣，江海掀舞木蘭舟。百二山河空壯。底事中原塵漲。喪亂幾時休。澤畔行吟處，天地一沙鷗。想元龍，猶高臥，百尺樓。臨風酹酒，堪笑談話覓封侯。老去英雄不見。惟與漁樵爲伴。回首得無憂。莫道三伏熱，便是五湖秋。

又 和薌林居士中秋
閏餘有何好，一歲兩中秋。滕王高閣曾醉，月湧大江流。今夜釣龍臺上，還似當時逢閏，佳句記英遊。看山兼看月，登閣復登樓。別離久，今古恨，大刀頭。老來長是清夢，宛在舊神州。遐想薌林風味，甕裏自傾春色，不用貰貂裘。笑我成何事，搔首謾私憂。

又 癸酉虎丘中秋
萬里冰輪滿，千丈玉盤浮。廣寒宮殿，西望湖海冷光流。掃盡長空纖翳，散亂疏林清影，風露迫人愁。徐步行歌去，危坐莫眠休。問孤蓬，緣底事，苦淹留。倦遊回首，向來雲臥兩星周。此夜此生長好，明日明年何處，歸興在南州。老境一傖父，異縣四中秋。

〈四一〇〉

又 丁丑春與鍾離少翁、張元鑒登垂虹
拄策松江上，舉酒醉三高。此生飄蕩，往來身世兩徒勞。長羨五湖煙艇，好是秋風鱸鱠，笠澤久蓬蒿。想像英靈在，千古傲雲濤。俯滄浪，舌空曠，恍神交。解衣盤礴，政須一笑屬吾曹。洗盡人間塵土，掃去胸中冰炭，痛飲讀離騷。縱有垂天翼，何用釣連鼇。

又 追和
今夕定何夕，秋水滿東甌。悲涼懷抱，何事還倍去年愁。萬里碧空如洗，寒浸十分明月，簾捲玉波流。非是經年別，一歲兩中秋。坐中庭，風露下，冷颼颼。素娥無語相對，尊酒且遲留。琴罷不堪幽怨，遙想三山影外，人倚夜深樓。矯首望霄漢，雲海路悠悠。

〈四一一〉

又 追和
舉手釣鼇客，削迹種瓜侯。重來吳會三伏，行見五湖秋。耳畔風波搖蕩，身外功名飄忽，何路射旄頭。孤負男兒志，悵望故園愁。夢中原，揮老淚，遍南州。元龍湖海豪氣，百尺臥高樓。短髮霜黏兩鬢，清夜盆傾一雨，喜聽瓦鳴溝。猶有壯心在，付與百川流。

又 送呂居仁召赴行在所
戎虜亂中夏，星歷一周天。干戈未定，悲咤河洛尙腥膻。萬里兩宮無路。政仰君王神武。願數中興年。吾道尊洙泗，何暇議伊川。呂公子，三世相，在凌煙。詩名獨步，焉用兒輩更毛箋。好去承明讜論。照映金狨帶穩。恩與荔枝偏。回首東山路，池閣醉雙蓮。

寶鼎現 筠翁李似之作此詞見招，因賦其事，使歌之者想像風味，如到山中也
山莊圖畫，錦囊吟詠，胸中丘壑。年少日、如虹豪氣，吐鳳詞華渾忘却。便袖手、向巖前溪畔，種滿煙梢霧籜。想別墅平泉，當時草木，風流如昨。瘦藤閒倚看鋤藥。雙芒鞋、雨後常著。目送處、飛鴻滅沒，誰問蓬蒿爭燕雀。乍霽月、望松雲南渡，短艇敧沙夜泊。正萬里青冥，千林虛籟，從渠矰繳。攜幼尚有筠丁，誰會得、人生行樂。岸幘綸巾歸去，深戶香迷翠幕。恐未免、上凌煙閣。好在秋天鶚。念小山叢桂，今宵狂客，不勝杯勺。

〈四一二〉

蝶戀花
窗暗窗明昏又曉。百歲光陰，老去難重少。四十歸來猶賴早。浮名浮利都經了。時把青銅閒自照。華髮蒼顏，一任傍人笑。不會參禪并學道。但知心下無煩惱。

臨江仙 荼蘼有感
鶯喚屏山驚睡起，嬌多須要郎扶。荼蘼斗帳罷熏爐。翠穿珠落索，香泛玉流蘇。長記枕痕銷醉色，日高猶倦妝梳。一枝春瘦想如初。夢迷芳草路，望斷素鱗書。

醉落魄
綠枝紅萼。江南芳信年年約。竹輿路轉溪橋角。晴日烘香，的皪疏籬落。玉臺粉面鉛華薄。畫堂長記深羅幕。惜花老去情猶著。客裏驚春，生怕東風惡。

卜算子
風露溼行雲，沙水迷歸艇。臥看明河月滿空，斗挂蒼山頂。萬古只靑天，多事悲人境。

〈四一三〉

起舞聞雞酒未醒，潮落秋江冷。

浣溪沙 武林送李似表
燕掠風檣款款飛。豔桃穠李鬧長堤。騎鯨人去曉鶯啼。可意湖山留我住，斷腸煙水送君歸。三春不是別離時。

如夢令
臥看西湖煙渚。綠蓋紅妝無數。簾捲曲欄風，拂面荷香吹雨。歸去。歸去。笑損花邊鷗鷺。

虞美人
開殘桃李春方到。誰送東風早。杖藜幽徑踏餘花。却對綠陰靑子、問年華。迢迢雲水横清淺。不遣愁眉展。數竿脩竹自橫斜。猶有小牕朱戶、似儂家。

青玉案 燕趙端禮堂成
華裾玉轡青絲鞚。記年少、金吾從。花底朝回珠翠擁。曉鐘初斷，宿酲猶帶，綠鎖窗中夢。天涯相遇鞭鸞鳳。老去堂成更情重。月轉簷牙雲繞棟。涼吹香霧，酒迷歌扇，春筍傳杯送。

〈四一四〉

點絳唇 呈洛濱、筠溪二老
清夜沈沈，暗蛩啼處簷花落。乍涼簾幕。香繞屏山角。堪恨歸鴻，情似秋雲薄。書難託。儘交寂寞。忘了前時約。

又
醉泛吳松，小舟誰怕東風大。舊時經過。曾向垂虹臥。月淡霜天，今夜空清坐。還知麽。滿斟高和。只有君知我。

虞美人
菊坡九日登高路。往事知何處。陵遷谷變總成空。回首十年秋思、吹臺東。西牕一夜蕭蕭雨。夢繞中原去。覺來依舊畫樓鐘。不道木犀香撼、海山風。

〈四一五〉

漁家傲 題玄眞子圖
釣笠披雲青障繞。橛頭細雨春江渺。白鳥飛來風滿棹。收綸了。漁童拍手樵青笑。明月太虛同一照。浮家泛宅忘昏曉。醉眼冷看城市鬧。煙波老。誰能惹得閒煩惱。

又
樓外天寒山欲暮。溪邊雪後藏雲樹。小艇風斜沙觜露。流年度。春光已向梅梢住。短夢今宵還到否。葦村四望知何處。客裏從來無意緒。催歸去。故園正要鶯花主。

瑞鷓鴣 彭德器出示胡邦衡新句次韻
白衣蒼狗變浮雲。千古功名一聚塵。好是悲歌將進酒，不妨同賦惜餘春。風光全似中原日，臭味要須我輩人。雨後飛花知底數，醉來贏取自由身。

好事近
老去更思歸，芳草正薰南陌。上巳又逢寒食，歎三年爲客。吹花小雨溼秋千，閒却好春色。

〈四一六〉

天甚不憐人老，早教人歸得。

菩薩蠻 三月晦送春有集，坐中偶書
春來春去催人老。老夫爭肯輸年少。醉後少年狂。白髭殊未妨。插花還起舞。管領風光處。把酒共留春。莫敎花笑人。

滿庭芳
三十年來，雲遊行化，草鞋踏破塵沙。徧參尊宿，曾記到京華。衲子如麻似粟，誰會笑、瞿老拈花。經離亂，靑山盡處，海角又天涯。今宵，閒打睡，明朝粥飯，隨分僧家。把木佛燒却，除是丹霞。撞著門徒施主，驀然箇、喜捨由他。廬陵米，還知價例，毫髮更無差。

隴頭泉
少年時，壯懷誰與重論。視文章、眞成小技，要知吾道稱尊。奏公車、治安秘計，樂油幕、談笑從軍。百鎰黃金，一雙白璧，坐看同輩上靑雲。事大謬，轉頭流落，徒走出脩門。三十載，黃粱未熟，滄海揚塵。念向來、浩歌獨往，故園松菊猶存。送飛鴻、五絃寓目，望爽氣、西山忘言。

〈四一七〉

整頓乾坤，廓清宇宙，男兒此志會須伸。更有幾、渭川垂釣，投老策奇勳。天難問，何妨袖手，且作閒人。

鵲橋仙
靚妝豔態，嬌波流盼，雙靨橫渦半笑。尊前燭畔粉生光，更低唱、新翻轉調。花房結子，冰枝清瘦。醉倚香濃寒峭。雛鶯新囀上林聲，驚夢斷、池塘春草。

漁父家風
八年不見荔枝紅。腸斷故園東。風枝露葉新探，悵望冷香濃。冰透骨，玉開容。想筠籠。今宵歸去，滿頰天漿，更御泠風。

生查子
天生幾種香，風味因花見。旖旎透香肌，髣髴飛花片。雨潤惜餘熏，煙斷猶相戀。不似薄情人，濃淡分深淺。

〈四一八〉

江神子
夢中北去又南來。飽風埃。鬢華衰。浮木飛蓬，蹤跡爲誰催。自笑自悲還自語，一杯酒，鼻如雷。曉輿行處覺春回。屑瓊瑰。糝莓苔。病眼衝寒，欲閉又還開。水近人家籬落畔，遙認得，一枝梅。

西江月 和蘇庭藻
小閤劣容老子，北牕仍遞南風。維摩丈室久空空。不與散花同夢。且作大眞遊戲，未甘金栗龍鍾。憐君病後頰顴隆。識取小兒戲弄。

驀山溪
一番小雨，陡覺添秋色。桐葉下銀牀，又送箇、淒涼消息。故鄉何處，搔首對西風，衣線斷，帶圍寬，衰鬢添新白。錢塘江上，冠蓋如雲積。騎馬傍朱門，誰肯念、塵埃墨客。佳人信杳。日暮碧雲深，樓獨倚，鏡頻看，此意無人識。

〈四十九〉

鄧肅

鄧肅（一〇九一——一一三三），字志宏，沙縣（今福建省沙縣）人。欽宗朝，召對，補承務郎。張邦昌僭位，奔赴南京，自鴻臚寺主簿擢左正言，罷，主管江州太平觀。紹興三年（一一三三）卒，有《栟櫚集》，詞收其中。

長相思令
一重山。兩重山。山遠天高煙水塞。相思楓葉丹。菊花開，菊花殘。雁已西飛人未還。一簾風月閒。

又
一重溪。兩重溪。溪轉山回路欲迷。朱闌出翠微。梅花飛。雪花飛。醉臥幽亭不掩扉。冷香尋夢歸。

〈四二〇〉

又
紅花飛。白花飛。郎與春風同別離。春歸郎不歸。雨霏霏。雪霏霏。又是黃昏獨掩扉。孤燈隔翠帷。

〈四二一〉

呂渭老

呂渭老，一作濱老，字聖求，嘉興（今浙江省嘉興縣）人。宣靖間朝士，南渡初猶存，有《聖求詞》。
〔宋·趙師㞧《聖求詞序》〕一日，復得聖求詞集一編，婉媚深窈，視美成耆卿伯仲耳。
〔清·馮煦《宋六十一家詞選·例言》〕趙師㞧序呂濱老《聖求詞》，謂其「婉媚深窈，視美成、耆卿伯仲。」實只其《撲胡蝶近》之上半在周、柳之間，其下闋已不稱，此外佳構，亦不過《小重山》、《南歌子》數篇，殆又出千里（楊千里）下矣。

薄倖
青樓春晚。晝寂寂、梳勻又懶。乍聽得、鴉啼鶯弄，惹起新愁無限。記年時、偷擲春心，花間隔霧遙相見。便角枕題詩，寶釵貰酒，共醉青苔深院。怎忘得、迴廊下，攜手處、花明月滿。如今但暮雨，蜂愁蝶恨，小窗閒對芭蕉展。却誰拘管。儘無言、閒品秦箏，淚滿參差雁。腰支漸小，心與楊花共遠。

〈四二二〉

好事近
飛雪過江來，船在赤欄橋側。惹報布帆無恙，著一兩行親札。從今日日在南樓，鬢自此時白。一詠一觴誰共，負平生書册。

卜算子
一日抵三秋，半月如千歲。自夏經秋到雪飛，一向都無計。續續說相思，不盡無窮意。若寫幽懷一段愁，應用天爲紙。

〈四二三〉

王之道

王之道（一〇九三——一一六九），字彥猷，濡須（今安徽省合肥市）人。宣和六年（一一二四）進士。紹興六年（一一三六），守開州。十年（一一四〇），降一官，與小監當差遣，二十三年（一一五三），通判安豐軍。三十一年（一一六一），提舉荆湖北路常平茶鹽公事，除湖南轉運判官致仕。乾道五年（一一六九）卒，年七十七。有《相山居士詞》。

西江月
一別清風北牖，幾番明月西樓。斷腸千里致書郵。借問近來安否。歸路淮山過雨，歸舟江水澄秋。佳人應已數程頭。準擬到家時候。

〈四二四〉

馮時行

馮時行（？——一一六三），字當可，巴縣人。紹興中，知萬州，以斥和議免勘勒停。紹興末，守蓬州、黎州、彭州。隆興元年（一一六三），提點成都刑獄卒。有《縉雲集》，詞收其中。

青玉案 和賀方回青玉案寄果山諸公
年時江上垂楊路。信拄杖、穿雲去。碧澗步虛聲裏度。疏林小寺，遠山孤渚，獨倚闌干處。別來無幾春還暮。空記當時錦囊句。南北東西知幾許。相思難寄，野航蓑笠，獨釣巴江雨。

〈四二五〉

朱翌

朱翌（一〇九七——一一六七），字新仲，號灊山居士，又號省事老人，舒州懷寧（今安徽省潛山縣）人。政和八年（一一一八），同上舍出身。歷祕書省正字、校書郎、祕書少監、試中書舍人。紹興十一年（一一四一），言者以翌事呂本中，薦之趙鼎，謫韶州安置，竄嶺南者十四年。秦檜死，充祕閣修撰。紹興三十年（一一六〇），出知平江府。乾道三年（一一六七）卒，年七十一。有《灊山集》，詞三首補遺其中。

點絳唇 梅
流水泠泠，斷橋橫路梅枝亞。雪花飛下。渾似江南畫。白璧靑錢，欲買春無價。歸來也。西風平野。一點香隨馬。

〈四二六〉

張表臣

張表臣，字正民，單父（今山東省單縣）人。紹興十二年（一一四二），以迪功郎爲敕令所刪定官。右承務郎。紹興十三年至十五年，通判常州，又爲司農丞。有詞二首，見所著《珊瑚鈎詩話》。

驀山溪
樓橫北固，盡日厭厭雨。欸乃數聲歌，但渺漠、江山煙樹。寂寥風物，三五過元宵，尋柳眼，覓花英，春色知何處。落梅嗚咽，吹徹江城暮。脈脈數飛鴻，杳歸期、東風凝佇。長安不見，烽起夕陽間，魂欲斷，酒初醒，獨下危梯去。

〈四二七〉

揚无咎

揚无咎（一〇九七——一一六九），字補之，自號逃禪老人，又號清夷長者。試南宫，不第，不樂仕進，以繪事自娛，畫梅尤工。秦檜擅權，恥於依附，累徵不起。乾道五年（一一六九）卒，有《逃禪詞》。

柳梢青
日轉牆東。幾枝寒影，一點香風。清不成眠，醉憑詩興，起繞珍叢。平生只個情鍾。漸老矣、無愁可供。最是難忘，倚樓人在，横笛聲中。

又
爲愛冰姿，畫看不足，吟看不足。已恨春催，可堪風裏，飛英相逐。祗應自惜高標，似羞伴、妖紅媚綠。藏白收香，放他桃李，漫山粗俗。

〈四二八〉

曹勛

曹勛（一〇九八——一一七四），字功顯，陽翟（今河南省禹縣）人，組之子。宣和五年（一一二三），賜同進士出身。靖康從二帝北遷，遁歸。忤秦檜，被出於外。後拜昭信軍節度使。孝宗朝，加太尉，提舉皇城司開府儀同三司。淳熙元年（一一七四）卒，年七十七。有《松隱集》，詞收其中。

飲馬歌 此腔自虜中傳至邊，飲牛馬即横笛吹之，不鼓不拍，聲甚淒斷。聞兀朮每遇對陣之際，吹此則鏖戰無還期也
邊頭春未到。雪滿交河道。暮沙明殘照。塞峯雲間小。斷鴻悲。隴月低。淚溼征衣悄。歲華老。

〈四二九〉

趙桓

趙桓（一一〇〇——一一六〇），趙佶長子，政和五年（一一一五），立爲皇太子。宣和七年，金人大舉南侵，徽宗傳位，改元靖康。金人破汴，與父被擄北去，囚於雲中、燕山、中京、五國城。紹興三十年卒，年六十一。有詞二首，見《張氏可書》。

眼兒媚
宸傳三百舊京華。仁孝自名家。一旦奸邪，傾天拆地，忍聽琵琶。如今在外多蕭索，迤邐近胡沙。家邦萬里，伶仃父子，向曉霜花。

〈四三〇〉

何大圭

何大圭（一一〇一——？），字晉之，廣德（今安徽省廣德縣）人，政和八年（一一一八）進士。宣和元年（一一一九），爲太學錄。六年（一一二四），遷秘書省正字，遷秘書省著作郎。建炎四年（一一三〇），爲滕康、劉珏屬官，坐康、珏失豫章，除名，編管嶺南。紹興五年（一一三五），爲宰相張浚保敘。浚失勢，則以短卷譖之於秦檜。落職。

小重山 惜別
綠樹鶯啼春正濃。釵頭青杏小，綠成叢。玉船風動酒鱗紅。歌聲咽，相見幾時重。車馬去忽忽。路隨芳草遠，恨無窮。相思只在夢魂中。今宵月，偏照小樓東。

〈四三一〉

胡銓

胡銓（一一〇二——一一八〇），字邦衡，江寧（今南京市）人，避地居廬陵。建炎二年（一一二八）進士。紹興五年（一一三五），除樞密院編修官。八年，上書詆和議，請斬秦檜，被除名，編管昭州。十二年（一一四二），編管新州。十八年，移吉陽軍。秦檜死，量移衡州。孝宗即位（一一六二），知饒州。歷官至權兵部仕郞，以資政殿學士致仕。淳熙七年（一一八〇）卒，年七十九。有《澹菴詞》。

轉調定風波 和答海南統領陳康時
從古將軍自有眞。引杯看劍坐生春。擾擾介鱗何足掃。談笑。綸巾羽扇典刑新。試問天山何日定。佇聽。雅歌長嘯靜煙塵。解道汾陽是人傑。見說。如今也有謫仙人。

好事近
富貴本無心，何事故鄉輕別。空使猿驚鶴怨，誤薜蘿風月。囊錐剛要出頭來，不道甚時節。欲駕巾車歸去，有豺狼當轍。

〈四三二〉

岳飛

岳飛（一一〇三——一一四二），字鵬舉，相州湯陰（今河南省湯陰縣）人。世力農，飛家貧力學。宣和四年（一一二二），應募，旋隸宗澤，戰開德州、曹州，皆有功，授秉義郎。高宗南渡，隸張所部，旋隨宗澤守開封，升至統制，澤死，從杜充南下。建炎三年（一一二九），金兵南侵，飛移軍廣德、宜興，屢敗金兵，明年，收復建康。旋被調湖南、江西，討伐叛將李成及鎮壓農民起義，紹興四年，大破僞齊劉豫軍，收復襄陽、廣信等六郡，以功授清遠軍節度使。五年，授荆湖南北襄陽制置使。鎮壓楊么部農民起義，以功進檢校少保，駐兵鄂州。九年，和議成，飛上表詆之。十年，金敗盟，取河南、陝西地，飛大破之，克潁昌、淮寧、西京等地，又大破金兵於郾城、小商橋、朱仙鎮。十一年（一一四一）召回臨安，授樞密副使，爲秦檜所陷，十二月二十九日（一一四二年一月二十八日）被害于獄，年三十九。

小重山
昨夜寒蛩不住鳴。驚回千里夢，已三更。起來獨自繞階行。人悄悄，簾外月朧明。白首爲功名。舊山松竹老，阻歸程。欲將心事付瑤琴。知音少，絃斷有誰聽。

〈四三三〉

滿江紅 寫懷
怒髮衝冠，憑欄處、瀟瀟雨歇。擡望眼、仰天長嘯，壯懷激烈。三十功名塵與土，八千里路雲和月。莫等閒、白了少年頭，空悲切。靖康恥，猶未雪。臣子恨，何時滅。駕長車踏破，賀蘭山缺。壯志饑餐胡虜肉，笑談渴飲匈奴血。待從頭、收拾舊山河，朝天闕。

又 登黃鶴樓有感
遙望中原，荒煙外、許多城郭。想當年、花遮柳護，鳳樓龍閣。萬歲山前珠翠繞，蓬壺殿裏笙歌作。到而今、鐵騎滿郊畿，風塵惡。兵安在，膏鋒鍔。民安在，塡溝壑。歎江山如故，千村寥落。何日請纓提銳旅，一鞭直渡清河洛。却歸來、再續漢陽遊、騎黃鶴。

〈四三四〉

邵緝

邵緝，字公序，號荆溪。曾在岳飛營中。有詞一首，見《渚山堂詞話》。

滿庭芳
落日旌旗，清霜劍戟，塞角聲喚嚴更。論兵慷慨，齒頰帶風生。坐擁貔貅十萬，啣枚勇、雲槊交横。笑談頃，匈奴授首，千里靜欃槍。荆襄，人安堵，提壶勸酒，布穀催耕。芝夫蕘子，歌舞威名。好是輕裘緩帶，驅營陣、絶漠横行。功誰紀，風神宛轉，麟閣畫丹青。

〈四三五〉

孫道絢，號冲虚居士，黄銖之母。趙萬里輯有《冲虛居士詞》。

如夢令 宮詞
翠柏紅蕉影亂，月上朱欄一半。風自碧空來，吹落歌珠一串。不見。不見。人被繡簾遮斷。

〈四三六〉

趙構

趙構（一一〇七——一一八七），字德基，徽宗第九子。宣和三年（一一二一），封康王。靖康元年（一一二六），使金見留，得還，即帝位，建元建炎、紹興。紹興三十二年（一一六二），內禪養子趙眘。淳熙十四年（一一八七）卒。有詞見《寶慶會稽續志》。

漁父詞 幷序
紹興元年七月十日，余至會稽，因覽黃庭堅所書張志和《漁父詞》十五首，戲用其韻，賜辛永宗。

其一
一湖春水夜來生。幾疊春山遠更橫。烟艇小，釣絲輕。贏得閒中萬古名。

其二
薄晚烟林澹翠微。江邊秋月已明暉。縱遠柂，適天機。水底閒雲片段飛。

〈四三七〉

其三
雲灑清江江上船。一錢何得買江天。催短棹，去長川。魚蟹來傾酒舍烟。

其四
青草開時已過船。錦鱗躍處浪痕圓。竹葉酒，柳花氈。有意沙鷗伴我眠。

其五
扁舟小纜荻花風。四合靑山暮靄中。明細火，倚孤松。但願尊中酒不空。

其六
儂家活計豈能明。萬頃波心月影清。傾綠酒，糝藜羹。保任衣中一物靈。

其七
駭浪吞舟脫巨鱗。結繩爲網也難任。綸乍放，餌初沈。淺釣纖鱗味更深。

〈四三八〉

其八
魚信還催花信開。花風得得爲誰來。舒柳眼，落梅顋。浪暖桃花夜轉雷。

其九
暮暮朝朝冬復春。高車駟馬趁朝身。金柱屋，粟盈囷。那知江漢獨醒人。

其十
遠水無涯山有鄰。相看歲晚更情親。笛裏月，酒中身。舉頭無我一般人。

其十一
誰云漁父是愚翁。一葉浮家萬慮空。輕破浪，細迎風。睡起篷窗日正中。

其十二
水涵微雨湛虛明。小笠輕簑未要晴。明鑒裏，縠紋生。白鷺飛來空外聲。

〈四三九〉

其十三
無數菰蒲間藕花。棹歌輕舉酌流霞。隨家好，轉山斜。也有孤村三兩家。

其十四
春入渭陽花氣多。春歸時節自清和。衝曉霧，弄滄波。載與俱歸又若何。

其十五
清灣幽島任盤紆。一舸横斜得自如。惟有此，更無居。從敎紅袖泣前魚。

〈四四〇〉

李石

李石（一一〇八——？），字知幾，號方舟，資陽槃石（今四川省資陽縣）人。紹興二十一年（一一五一）進士。歷太學錄、太學博士、成都學官、倅彭州、知黎州。入爲都官員外郎，復出知合州、眉州，除成都路轉運判官。淳熙二年（一一七五），放罷。有《方舟詩餘》。

生查子
今年花發時，燕子雙雙語。誰與卷珠簾，人在花間住。明年花發時，燕語人何處。且與寄書來，人往江南去。

長相思 暮春
花飛飛。絮飛飛。三月江南煙雨時。樓臺春樹迷。雙鶯兒。雙燕兒。橋北橋南相對啼。行人猶未歸。

〈四四一〉

臨江仙 佳人
烟柳疏疏人悄悄，畫樓風外吹笙。倚闌聞喚小紅聲。熏香臨欲睡，玉漏已三更。坐待不來來又去，一方明月中庭。粉牆東畔小橋橫。起來花影下，扇子撲飛螢。

〈四四二〉

康與之

康與之，字伯可，又字叔聞，號退軒，又號順庵，滑州（今河南省滑縣）人。諂事秦檜，以文詞待詔金馬門，官至軍器監。檜卒，編管欽州，移雷州，復送新州牢城。趙萬里輯有《順庵樂府》。
〔宋·張炎《詞源》卷下〕康（康與之）柳（柳永）詞亦自批風抹月中來，風月二字，在我發揮，二公則爲風月所使耳。

醜奴兒令 促養直赴雪夜溪堂之約
馮夷剪碎澄溪練，飛下同雲。著地無痕。柳絮梅花處處春。山陰此夜明如畫，月滿前村。莫掩溪門。恐有扁舟乘興人。

菩薩蠻 金陵懐古
龍蟠虎踞金陵郡。古來六代豪華盛。縹鳳不來遊。臺空江自流。下臨全楚地。包舉中原勢。可惜草連天。晴郊狐兔眠。

〈四四三〉

滿江紅 杜鵑
惱殺行人，東風裏、爲誰啼血。正青春未老，流鶯方歇。蝴蝶枕前顛倒夢，杏花枝上朦朧月。問天涯，何事苦關情，傷離別。聲一喚，腸千結。閩嶺外，江南陌。正長堤楊柳，翠條堪折。鎮日叮嚀千百遍，只將一句頻頻說。道不如歸去，不如歸，傷情切。

喜遷鶯 秋夜聞雁
秋寒初勁，看雲路雁來，碧天如鏡。湘浦煙深，衡陽沙遠，風外幾行斜陣。回首塞門何處，故國關河重省。漢使老，認上林欲下，徘徊清影。江南煙水暝。聲過小樓，燭暗金猊冷。送目鳴琴，裁詩挑錦，此恨此情無盡。夢想洞庭飛下，散入雲濤千頃。過盡也，奈杜陵人遠，玉關無信。

訴衷情令 長安懷古
阿房廢址漢荒丘。狐兔又羣遊。豪華盡成春夢，留下古今愁。君莫上，古原頭。淚難收。夕陽西下，塞雁南飛，渭水東流。

〈四四四〉

長相思 游西湖
南高峯。北高峯。一片湖光煙靄中。春來愁殺儂。郎意濃。妾意濃。油壁車輕郎馬骢。相逢九里松。

〈四四五〉

曾觀

曾觀（一一〇九——一一八〇），字純甫，汴（今河南省開封市）人。以父蔭爲寄班祇候，與龍大淵同為建王趙昚內知客，趙昚即位，為帶御器械幹辦皇城司，除知閣門事。罷爲淮西副總管，尋改福建、遷浙東副總管。使金，歸，除武泰軍節度使提舉萬壽觀。淳熙元年（一一七四），除開府儀同三司，加少保、醴泉觀使。淳熙七年（一一八〇）卒。有《海野詞》。

金人捧露盤 庚寅歲春奉使過京師感懷作
記神京、繁華地，舊遊蹤。正御溝、春水溶溶。平康巷陌，繡鞍金勒躍靑骢。解衣沽酒醉絃管，柳綠花紅。到如今、餘霜鬢，嗟前事、夢魂中。但寒煙、滿目飛蓬。雕欄玉砌，空鎖三十六離宮。塞笳驚起暮天雁，寂寞東風。

〈四四六〉

黃公度

黃公度（一一〇九——一一五六），字師憲，莆田（今福建省莆田縣）人。紹興八年（一一三八）進士第一，簽書平海軍節度判官，遷宣敎郎、秘書省正字。以不附秦檜，出爲肇慶通判。檜死，召爲考功員外郎。紹興二十六年（一一五六）卒，年四十八。有《知稼翁詞》。
〔清·陳廷焯《白雨齋詞話》卷一〕黃師憲知稼翁詞，氣和音雅，得味外味，人品既高，詞理亦勝。

卜算子 別士季弟之官
薄宦各東西，往事隨風雨。先自離歌不忍聞，又何況、春將暮。愁共落花多，人逐征鴻去。君向瀟湘我向秦，後會知何處。

〈四四七〉

倪偁

倪偁，字文舉，吳興（今浙江吳興縣）人。紹興八年（一一三八）進士，官常州敎授、太常寺主簿。有《綺川詞》。

鷓鴣天 九日懷文伯
去歲登高感歎長。今年九日倍幽涼。懷人獨下西洲淚，對菊誰空北海觴。誇酒量，鬬新狂。尚餘醉墨在巾箱。眼前風物都非舊，祗有青山帶夕陽。

〈四四八〉

葛立方

葛立方（？——一一六四），字常之，丹陽（今江蘇省丹陽縣）人。居湖州（今浙江省吳興縣）。紹興八年（一一三八）進士，十八年（一一四八），任祕書省正字，歷中書舍人、吏部侍郎，出知袁州。因諂事秦檜，被論罷。隆興二年（一一六四）卒，有《歸愚詞》。

卜算子 席間再作
裊裊水芝紅，脈脈蒹葭浦。淅淅西風淡淡煙，幾點疏疏雨。草草展杯觴，對此盈盈女。葉葉紅衣當酒船，細細流霞舉。

〈四四九〉

王炎

王炎（？——一一七八），字公明，安陽（今河南省安陽縣）人。以蔭入仕。紹興間，爲蘄水令、司農寺丞。乾道二年（一一六六），爲兩浙路計度轉運副使。除直敷文閣，知臨安府。四年（一一六八），賜同進士出身，簽書樞密院事、參知政事、四川宣撫使，進樞密使、九年（一一七三），罷，除觀文殿學士。淳熙二年（一一七五），落職，旋復資政殿大學士。五年（一一七八）卒。有詞二首見《陽春白雪》。

梅花引
裁征衣。寄征衣。萬里征人音信稀。朝相思。暮相思。滴盡眞珠，如今無淚垂。閨中幼婦紅顏少。應是玉關人更老。幾時歸。幾時歸。開盡牡丹，看看到荼蘼。

〈四五〇〉

毛开

毛开，字平仲，信安（今浙江省常山縣）人。仕止州倅，與尤袤友善，袤嘗序其集。有《樵隱詩餘》。

水調歌頭 次韻陸務觀陪太守方務德登多景樓
襟帶大江左，平望見三州。鑿空遺跡，千古奇勝米公樓。太守中朝耆舊，別乘當今豪逸，人物眇應劉。此地一尊酒，歌吹擁貔貅。楚山曉，淮月夜，海門秋。登臨無盡，須信詩眼不供愁。恨我相望千里，空想一時高唱，零落幾人收。妙賞頻回首，誰復繼風流。

念奴嬌 次韻寄陸務觀、韓无咎
少年奇志，笑功名畫虎，文章刻鵠。永夜漫漫悲晝短，難挽蒼龍銜燭。飛藿飄零，浮雲遷變，過眼郵傳速。昔人眞意，眇然千載誰屬。猶喜二子當年，諸公籍甚，賞雲和孤竹。翰墨流傳知幾許，遺響宮商相續。夢裏京華，不須驚嘆，春草年年綠。赤霄歸去，更看奔電。

〈四五一〉

東馬嚴徐，名藉甚、西京人物。誰不羨、伏蒲忠鯁，演綸詞筆。雅意中朝今小試，二年東郡弦風跡。數中興、循吏兩三人，公居一。温詔趣，還丹闕。傾睿相，方前席。看雲臺登踐，論思密勿。超覽堂中遺愛在，幾人同戀津亭別。顧倦游、雲路僕登仙，心如失。

浪淘沙
簾幕燕雙飛。春共人歸。東風惻惻雨霏霏。水滿西池花满地，追惜芳菲。回首昔遊非。別夢依稀。一成春瘦不勝衣。無限樓前傷遠意，芳草斜暉。

〈四五二〉

洪适

洪适（一一一七——一一八四），字景伯，鄱陽（令江西省波陽縣）人，洪皓子。紹興十二年（一一四二），舉博學宏詞科，歷官司農少卿、權直學士院，進尙書右僕射、同中書門下平章事，兼樞密使，罷爲觀文殿大學士，乞休歸，家居十六年，以著述吟詠自娛。淳熙十一年（一一八四）卒，有《盤洲集》，詞收其中。

生查子 盤洲曲
帶郭得盤洲，勝處雙溪水。月榭間風亭，疊嶂横空翠。團欒情話時，三徑參差是。聽我一年詞，對景休辭醉。

又
正月到盤洲，解凍東風至。便有浴鷗飛，時見潛鱗起。高柳送青來，春在長林裏。綠萼一枝梅，端是花中瑞。

〈四五三〉

又
二月到盤洲，繁纈盈千萼。恰恰早鶯啼，一羽黃金落。花邊自在行，臨水還尋壑。步步肯相隨，獨有蒼梧鶴。

又
三月到盤洲，九曲清波聚。修竹蔭流觴，秀葉題佳句。紅紫漸闌珊，戀戀鶯花主。芍藥擁芳蹊，未放春歸去。

又
四月到盤洲，長是黃梅雨。屐齒滿莓苔，避溼開新路。極望綠陰成，不見烏飛處。雲采列奇峯，絕勝看廬阜。

又
五月到盤洲，照眼紅巾蹙。句引石榴裙，一唱仙翁曲。藕步進新船，關楫飛雲速。此

〈四五四〉

以獨醒難，一一金鍾覆。

又
六月到盤洲，水閣盟鷗鷺。面面納清風，不受人間暑。彩舫下垂楊，深入荷花去。淺笑擘蓮蓬，去卻中心苦。

又
七月到盤洲，枕簟新涼早。岸曲側黄葵，沙際排紅蓼。團團歌扇疏，整整鑪煙裊。環坐待横參，要乞蛛絲巧。

又
八月到盤洲，柳外寒蟬懶。一掬木犀花，泛泛玻瓈琖。蟾桂十分明，遠近秋毫見。舉酒勸嫦娥，長使清光滿。

又

〈四五五〉

九月到盤洲，華髮驚霜葉。緩步繞東籬，香蕊金重疊。橘綠又橙黃，四老相迎接。好處不宜休，莫放清尊歇。

又
十月到盤洲，小小陽春節。晚菊自爭妍，誰管人心別。木末簇芙蓉，禁得霜如雪。心賞四時同，不與癡人說。

又
子月到盤洲，日影長添線。水退露溪痕，風急寒蘆戰。終日倚枯藤，細看浮雲變。洲畔有圓沙，招盡雲邊雁。

又
臘月到盤洲，寒重層冰結。試去探梅花，休把南枝折。頃刻暗同雲，不覺紅鑪熱。隱隱綠蓑翁，獨釣寒江雪。

〈四五六〉

又
一歲會盤洲，月月生查子。弟勸復兄酬，舉案燈花喜。曲終人半酣，添酒留羅綺。車馬不須喧，且聽三更未。

〈四五七〉

韓元吉

韓元吉（一一一八——一一八七），字無咎，號南澗，開封雍丘（今河南省杞縣）人。南渡後流寓信州上饒（今江西省上饒縣）。初爲信州幕僚、南劍州主簿。再知建安縣、東江轉運判官、歷權中書舍人、守大理寺少卿、除龍圖閣學士，吏部侍郎，官至吏部尙書，致仕歸。淳熙十四年（一一八七）卒。詞一卷附《南澗甲乙稿》中。

霜天曉角 蛾眉亭
倚天絕壁。直下江千尺。天際兩蛾凝黛，愁與恨、幾時極。怒潮風正急。酒醒聞塞笛。試問謫仙何處，青山外、遠煙碧。

水調歌頭 寄陸務觀
明月照多景，一話九經年。故人何在，依約蜀道倚靑天。豪氣如今誰在。賸對岷峨山水。落紙起雲煙。應有陽臺女，來壽隱中仙。相如賦，王褒頌，子雲玄。蘭臺麟閣，早晚

〈四五八〉

飛詔下甘泉。夢繞神州歸路，卻趁雞鳴起舞。餘事勒燕然。白首待君老，同泛五湖船。

念奴嬌 中秋攜兒輩步月至極目亭、寄懷子雲兄
去年秋半，正都門結束，相將離別。瀲瀲雙谿新雁過，重見當時明月。步轉高樓，淒涼看鏡，綠鬢紛成雪。晚晴煙樹，傍人飛下紅葉。還記江浦潮生，雲濤天際，涌金波一色。千里相望渾似夢，極目空山圍碧。醉拍朱闌，滿簪丹桂，細與姮娥說。倚風孤嘯，恍然身在瑤闕。

好事近 汴京賜宴聞教坊樂有感
凝碧舊池頭，一聽管絃淒切。多少梨園聲在，總不堪華髮。杏花無處避春愁，也傍野煙發。惟有御溝聲斷，似知人嗚咽。

六州歌頭 桃花
東風著意，先上小桃枝。紅粉膩，嬌如醉，倚朱扉。記年時。隱映新妝，面臨水岸，春將半，雲日暖，斜橋轉，夾城西。草軟莎平跋馬，垂楊渡、玉勒爭嘶。認蛾眉凝笑，臉

〈四五九〉

薄拂燕支。繡戶曾窺。恨依依。共攜手處，香如霧，紅隨步，怨春遲。銷瘦損，憑誰問，只花知。淚空垂。舊日堂前燕，和煙雨，又雙飛。人自老，春長好，夢佳期。前度劉郎，幾許風流地，花也應悲。但茫茫暮靄，目斷武陵谿。往事難追。

水龍吟 壽辛侍郎
南風五月江波，使君莫袖平戎手。燕然未勒，渡瀘聲在，宸衷懷舊。臥占湖山，樓橫百尺，詩成千首。正菖蒲葉老，芙蕖香嫩，高門瑞、人知否。涼夜光躔牛斗。夢初回、長庚如晝。明年看取，鋒旗南下，六赢西走。功畫淩煙，萬釘寶帶，百壺清酒。便留公賸馥，蟠桃分我，作歸來壽。僕賤生後一日也，故有分我蟠桃之戲。

〈四六〇〉

朱淑眞

朱淑眞，女，錢塘（今浙江省杭州市）人。自稱幽棲居士。有《斷腸詞》一卷。
〔宋·魏仲恭《斷腸集》序〕 比往武陵，見旅邸中好事者往往傳誦朱淑眞詞，每竊聽之，清新婉麗，蓄思含情，能道人意中事，豈泛泛者所能及，未嘗不一唱而三嘆也。

生查子
寒食不多時，幾日東風惡。無緒倦尋芳，閒卻秋千索。玉減翠裙交，病怯羅衣薄。不忍捲簾看，寂寞梨花落。

清平樂
風光緊急。三月俄三十。擬欲留連計無及。綠野烟愁露泣。倩誰寄語春宵。城頭畫鼓輕敲。繾綣臨歧囑付，來年早到梅梢。

〈四六一〉

謁金門 春半
春已半。觸目此情無限。十二闌干閒倚遍。愁來天不管。好是風和日暖。輸與鶯鶯燕燕。滿院落花簾不捲。斷腸芳草遠。

蝶戀花 送春
樓外垂楊千萬縷。欲繫青春，少住春還去。猶自風前飄柳絮。隨春且看歸何處。綠滿山川聞杜宇。便做無情，莫也愁人苦。把酒送春春不語。黃昏卻下瀟瀟雨。

菩薩蠻 秋
秋聲乍起梧桐落。蛩吟唧唧添蕭索。敧枕背燈眠。月和殘夢圓。起來鉤翠箔。何處寒砧作。獨倚小闌干。逼人風露寒。

〈四六二〉

張掄

張掄，字才甫（一作材甫），開封（今河南省開封市）人。紹興間爲忠訓郎、敦武郎、知閤門事、幹辦皇城司。淳熙五年（一一七八），爲武寧軍承宣使、知閤門事，兼客省四方館事。自號蓮社居士，有《蓮社詞》。

燭影搖紅 上元有懷
雙闕中天，鳳樓十二春寒淺。去年元夜奉宸游，曾侍瑤池宴。玉殿珠簾盡卷。擁羣仙、蓬壺閬苑。五雲深處，萬燭光中，揭天絲管。馳隙流年，恍如一瞬星霜換。今宵誰念泣孤臣，回首長安遠。可是塵緣未斷。謾惆悵、華胥夢短。滿懷幽恨，數點寒燈，幾聲歸雁。

〈四六三〉

趙彥端

趙彥端（一一二一——一一七五），字德莊，宋宗室，鄱陽（今江西省波陽縣）人。紹興八年（一一三八）進士。歷官錢塘縣主簿、秀州軍事判官、福建路提點刑獄司幹辦公事。孝宗朝，歷官右司員外郎、福建路轉運副使、直顯謨閣、福建路轉運副使、太常寺少卿、知建寧府、提點浙東路刑獄。以疾主管台州崇道觀。淳熙二年（一一七五）卒，年五十五。有《介庵詞》。

謁金門 題扇
朱檻曲。妝淺鬢雲吹綠。半尺鵝溪涼意足。手香霑柄玉。午夢已驚難續。說與翠梧脩竹。蓬海路遙天六六。乘鸞何處逐。

〈四六四〉

太學諸生

諸生爲高宗、孝宗時人，有《南鄉子》詞一首，見《談藪》。

南鄉子
洪邁被拘留。稽首垂哀告彼酋。七日忍飢猶不耐，堪羞。蘇武爭禁十九秋。厥父既無謀。厥子安能解國憂。萬里歸來誇舌辨，村牛。好擺頭時便擺頭。

〈四六五〉

袁去華

袁去華，字宣卿，奉新（今江西省奉新縣）人。紹興十五年（一一四五）進士。善化知縣。有《袁宣卿詞》。

水調歌頭 定王臺
雄跨洞庭野，楚望古湘州。何王臺殿，危基百尺自西劉。尙想霓旌千騎，依約入雲歌吹，屈指幾經秋。歎息繁華地，興廢兩悠悠。登臨處，喬木老，大江流。書生報國無地，空白九分頭。一夜寒生關塞，萬里雲埋陵闕，耿耿恨難休。徙倚霜風裏，落日伴人愁。

瑞鶴仙
郊原初遇雨。見敗葉零亂，風定猶舞。斜陽挂深樹。映濃愁淺黛，遙山眉嫵。來時舊路。尙巖花、嬌黃半吐。到而今，唯有溪邊流水，見人如故。無語。郵亭深靜，下馬還尋，舊曾題處。無聊倦旅。傷離恨，最愁苦。縱收香藏鏡，他年重到，人面桃花在否。念沈

〈四六六〉

沈、小閣幽窗，有時夢去。

劍器近
夜來雨。賴倩得、東風吹住。海棠正妖嬈處。且留取。悄庭戶。試細聽、鶯啼燕語。分明共人愁緒。怕春去。佳樹。翠陰初轉午。重簾未捲，乍睡起、寂寞看風絮。偷彈清淚寄煙波，見江頭故人，爲言憔悴如許。彩牋無數。去卻寒暄，到了渾無定據。斷腸落日千山暮。

安公子
弱柳絲千縷。嫩黃勻遍鴉啼處。寒入羅衣春尙淺，過一番風雨。問燕子來時，綠水橋邊路。曾畫樓、見箇人人否。料靜掩雲窗，塵滿哀絃危柱。庾信愁如許。爲誰都著眉端聚。獨立東風彈淚眼，寄煙波東去。念永晝春閒，人倦如何度。閒傍枕、百囀黃鸝語。喚覺來厭厭，殘照依然花塢。

菩薩蠻 送劉帥

〈四六七〉

重湖草木威名熟。兒童猶唱平郴曲。宴寢靜憎憎。恩波湘水深。舉頭天尺五。穩步煙霄去。三柱黑頭公。朔庭談笑空。

歸字謠
歸。目斷吾盧小翠微。斜陽外，白鳥傍山飛。

又
歸。隨分家山有蕨薇。陶元亮，千載是吾師。

〈四六八〉

林仰

林仰，字少瞻，福州長溪（今福建省霞浦縣）人。紹興十五年（一一四五）進士，曾爲袁州宜春縣尉。紹興三十二年（一一六二），監登聞鼓院。

少年游 早行
霽霞散曉月猶明。疏木挂殘星。山徑人稀，翠蘿深處，啼鳥兩三聲。霜華重迫駝裘冷，心共馬蹄輕。十里青山，一溪流水，都做許多情。

〈四六九〉

黄中輔

黄中輔，號槐卿，其先爲蒲江（今浙江省蒲江縣）人，父遷義烏（今浙江省義烏縣）。未嘗出仕。

念奴嬌
炎精中否，歎人材委靡，都無英物。胡馬長驅三犯闕，誰作長城堅壁。萬國奔騰，兩宮幽陷，此恨何時雪。草廬三顧，豈無高臥賢傑。天意眷我中興，吾皇神武，踵曾孫周發。河海封疆俱效順，狂虜何勞灰滅。翠羽南巡，叩閽無路，徒有衝冠髮。孤忠耿耿，劍鋩冷浸秋月。

〈四七〇〉

陸淞

陸淞，字子逸，號雪溪，山陰（今浙江省紹興縣）人。曾官辰州守，晚以疾廢。有詞二首，見《耆舊續聞》、《絕妙好詞》。

瑞鶴仙
臉霞紅印枕。睡覺來、冠兒還是不整。屏間麝煤冷。但眉峯壓翠，淚珠彈粉。堂深晝永。燕交飛、風簾露井。恨無人，與說相思，近日帶圍寬盡。重省。殘燈朱幌，淡月紗窗，那時風景。陽臺路迥。雲雨夢，便無準。待歸來。先指花梢敎看，却把心期細問。問因循、過了青春，怎生意穩。

〈四七一〉

向滈

向滈，字豐之，號樂齋，河內（今河南省沁縣）人。曾官縣令。有《樂齋詞》。

如夢令
誰伴明窗獨坐。和我影兒兩箇。燈燼欲眠時，影也把人抛躲。無那。無那。好箇恓惶的我。

長相思
桃花堤。柳花堤。芳草橋邊花滿溪。而今戎馬嘶。千山西。萬山西。歸雁橫雲落日低。登樓望欲迷。

〈四七二〉

曹冠

曹冠，字宗臣，號雙溪居士，東陽（今浙江省東陽縣）人。秦檜館客。紹興二十四年（一一五四）進士，自平江府學教授擢國子錄，尋除太常博士兼權中書門下檢正諸房公事。秦檜死，放罷，尋被論駁放科名。乾道五年（一一六九），再應舉中第。淳熙元年（一一七四），以臨安府通判改太常寺主簿，旋被論罷新任。紹熙初，仕至郴州守。有《燕喜詞》。

浣溪沙 柳
翠帶千條蘸碧流。多情不解繫行舟。章臺惜別恨悠悠。溼雨傷春眉黛斂，倚風無力舞腰柔。絲絲煙縷織離愁。

驀山溪 渡江詠潮
潮生潮落，千古長如許。吳越舊爭衡，覽遺跡、英雄何處。胥神忠憤，賈勇助鯨波，湍砥柱，駕鼇峯，萬騎轟鼉鼓。連天雪浪，直上銀河去。擊楫誓中流，劍衝星、醉酣起舞。丈夫志業，當使列雲臺，擒頡利，斬樓蘭，雪恥殲狂虜。

〈四七三〉

甄龍友，字云卿，永嘉（今浙江省永嘉縣）人。紹興二十四年（一一五四）進士，官國子監簿。嘗游天竺寺，集詩句爲大士贊、大書於壁，孝宗臨幸，賞之，召對，不稱旨，遣還。

賀新郎
思遠樓前路。望平堤、十里湖光，畫船無數。綠蓋盈盈紅粉面，葉底荷花解語。鬬巧結、同心雙縷。尙有經年離別恨，一絲絲、總是相思處。相見也，又重午。清江舊事傳荆楚。嘆人情、千載如新，尚沉菰黍。且盡尊前今日醉，誰肯獨醒弔古。泛幾盞、菖蒲綠醑。兩兩龍舟爭競渡，奈珠簾、暮捲西山雨。看未足，怎歸去。

〈四七四〉

陸游

陸游（一一二五——一二一〇），字務觀，號放翁，山陰（今浙江省紹興縣）人。以蔭補登仕郎，歷官至樞密院編修，賜進士出身，出判建康，尋易隆興。歷夔州通判。范成大帥蜀，爲參議官。嘉泰初，詔同修國史，升寶章閣待制。嘉定二年十二月二十九日（一二一〇年一月二十六日）卒。有《放翁詞》。

〔宋·劉克莊《後山先生大全集》卷一百《題跋》二〕 放翁、稼軒，一掃纖豔，不事斧鑿，高則高矣，但時時掉書袋，亦是一癖。

〔《四庫全書總目提要·放翁詞提要》〕 劉克莊《後村詩話》謂其時掉書袋要是一病。楊慎《詞品》則謂其「纖麗處似淮海，雄快處似東坡」。平心而論，游之本意，蓋欲驛騎於二家之間，故奄有其勝而不能造其極。要之詩人之言，終爲近雅，與詞人之冶蕩有殊，其短其長，故具在是也。

〔清·劉熙載《藝概》卷四〕 陸放翁詞，安雅清贍，其尤佳者在蘇、秦間，然乏超然之致，天然之韻，是以人得測其所至。

〔清·馮煦《宋六十一家詞選・例言》〕 劍南屏除纖豔，獨往獨來，其逋峭沈鬱之概，求之有宋諸家，無可方比。

〈四七五〉

水調歌頭 多景樓
江左占形勝，最數古徐州。連山如畫，佳處縹渺著危樓。鼓角臨風悲壯，烽火連空明滅，往事憶孫劉。千里曜戈甲，萬竈宿貔貅。露霑草，風落木，歲方秋。使君宏放，談笑洗盡古今愁。不見襄陽登覽，磨滅遊人無數，遺恨黯難收。叔子獨千載，名與漢江流。

南鄉子
歸夢寄吳檣。水驛江程去路長。想見芳洲初繫纜，斜陽。煙樹參差認武昌。愁鬢點新霜。曾是朝衣染御香。重到故鄉交舊少，淒涼。却恐它鄉勝故鄉。

鷓鴣天
家住蒼煙落照間。絲毫塵事不相關。斟殘玉瀣行穿竹。卷罷黃庭臥看山。貪嘯傲，任衰殘。不妨隨處一開顏。元知造物心腸別，老却英雄似等閒。

朝中措 代譚德稱作

〈四七六〉

怕歌愁舞懶逢迎。妝晚託春酲。總是向人深處，當時枉道無情。關心近日，啼紅密訴，剪綠深盟。杏館花陰恨淺，畫堂銀燭嫌明。

釵頭鳳
紅酥手。黃縢酒。滿城春色宮牆柳。東風惡。歡情薄。一懷愁緒，幾年離索。錯錯錯。春如舊。人空瘦。淚痕紅浥鮫綃透。桃花落。閒池閣。山盟雖在，錦書難託。莫莫莫。

秋波媚 七月十六日晚登高興亭望長安南山
秋到邊城角聲哀。烽火照高臺。悲歌撃筑，憑高酹酒，此興悠哉。多情誰似南山月，特地暮雲開。灞橋煙柳，曲江池館，應待人來。

卜算子 詠梅
驛外斷橋邊，寂寞開無主。已是黄昏獨自愁，更著風和雨。無意苦爭春，一任羣芳

〈四七七〉

妬。零落成泥碾作塵，只有香如故。

漢宮春
羽箭雕弓，憶呼鷹古壘，截虎平川。吹笳暮歸野帳，雪壓靑氈。淋漓醉墨，看龍蛇、飛落蠻牋。人誤許，詩情將略，一時才氣超然。何事又作南來，看重陽藥市，元夕燈山。花時萬人樂處，敧帽垂鞭。聞歌感舊，尙時時、流涕尊前。君記取，封侯事在，功名不信由天。

夜遊宮 記夢寄師伯渾
雪曉清笳亂起。夢遊處、不知何地。鐵騎無聲望似水。想關河，雁門西，青海際。睡覺寒燈裏。漏聲斷、月斜牕紙。自許封侯在萬里。有誰知，鬢雖殘，心未死。

漁家傲 寄仲高
東望山陰何處是。往來一萬三千里。寫得家書空滿紙。流清淚。書回已是明年事。寄語紅橋橋下水。扁舟何日尋兄弟。行徧天涯眞老矣。愁無寐。鬢絲幾縷茶煙裏。

〈四七八〉

桃源憶故人 題華山圖
中原當日三川震。關輔回頭煨燼。淚盡兩河征鎮。日望中興運。秋風霜滿青青鬢。老却新豐英俊。雲外華山千仞。依舊無人問。

極相思
江頭疏雨輕煙。寒食落花天。翻紅墜素，殘霞暗錦，一段淒然。惆悵東君堪恨處，也不念、冷落尊前。那堪更看，漫空相趁，柳絮楡錢。

雙頭蓮 呈范至能待制
華鬢星星，驚壯志成虛，此身如寄。蕭條病驥。向暗裏。消盡當年豪氣。夢斷故國山川，隔重重煙水。身萬里。舊社凋零，靑門俊遊誰記。盡道錦里繁華，歎官閒晝永，柴荆添睡。清愁自醉。念此際。付與何人心事。縱有楚柂吳檣，知何時東逝。空悵望，鱠美菰香，秋風又起。

〈四七九〉

鵲橋仙
華燈縱博，雕鞍馳射，誰記當年豪舉。酒徒一一取封侯，獨去作、江邊漁父。輕舟八尺，低篷三扇，占斷蘋洲煙雨。鏡湖元自屬閒人，又何必、君恩賜與。

又
一竿風月，一蓑煙雨，家在釣臺西住。賣魚生怕近城門，況肯到、紅塵深處。潮生理櫂，潮平繫纜，潮落浩歌歸去。時人錯把比嚴光，我自是、無名漁父。

又 夜聞杜鵑
茅簷人靜，蓬牕燈暗，春晚連江風雨。林鶯巢燕總無聲，但月夜、常啼杜宇。催成清淚，驚殘孤夢，又揀深枝飛去。故山猶自不堪聽；況半世、飄然羇旅。

長相思
雲千重。水千重。身在千重雲水中。月明收釣筒。頭未童。耳未聾。得酒猶能雙

〈四八〇〉

臉紅。一尊誰與同。

其二
橋如虹。水如空。一葉飄然煙雨中。天敎稱放翁。側船篷。使江風。蟹舍參差漁市東。到時聞暮鐘。

其三
面蒼然。鬢皤然。滿腹詩書不直錢，官閒常晝眠。畫凌煙。上甘泉。自古功名屬少年。知心惟杜鵑。

其四
暮山青。暮霞明。夢筆橋頭艇子橫。蘋風吹酒醒。看潮生。看潮平。小住西陵莫較程。蓴絲初可烹。

其五

〈四八一〉

悟浮生。厭浮名。回視千鍾一髮輕。從今心太平。愛松聲。愛泉聲。寫向孤桐誰解聽。空江秋月明。

訴衷情
當年萬里覓封侯。匹馬戍梁州。關河夢斷何處，塵暗舊貂裘。胡未滅，鬢先秋。淚空流。此生誰料，心在天山，身老滄洲。

蝶戀花
桐葉晨飄蛩夜語。旅思秋光，黯黯長安路。忽記橫戈盤馬處。散關清渭應如故。江海輕舟今已具。一卷兵書，歎息無人付。早信此生終不遇。當年悔草長楊賦。

謝池春
壯歲從戎，曾是氣吞殘虜。陣雲高、狼烽夜舉。朱顏靑鬢，擁雕戈西戍。笑儒冠、自來多誤。功名夢斷，却泛扁舟吳楚。漫悲歌、傷懷弔古。煙波無際，望秦關何處。歎流年、又成虛度。

〈四八二〉

水龍吟 春日遊摩訶池
摩訶池上追遊路，紅綠參差春晚。韶光妍媚，海棠如醉，桃花欲暖。挑菜初閑，禁煙將近，一城絲管。看金鞍爭道，香車飛蓋，争先占、新亭館。惆悵年華暗換。黯銷魂、雨收雲散。鏡奩掩月，釵梁拆鳳，秦筝斜雁。身在天涯，亂山孤壘，危樓飛觀。歎春來只有，楊花和恨，向東風滿。

〈四八三〉

范成大

范成大（一一二六——一一九三），字致能，號石湖居士，吳郡（今江蘇省蘇州市）人。紹興二十四年（一一五四）進士。孝宗時，累權吏部尙書，拜參知政事，嘗帥蜀，繼帥廣西，復帥金陵，進資政殿學士，提舉洞霄宮。紹熙四年（一一九三）卒，年六十八。有《石湖詞》。

水調歌頭 燕山九日作
萬里漢家使，雙節照清秋。舊京行徧，中夜呼禹濟黃流。寥落桑榆西北，無限太行紫翠，相伴過蘆溝。歲晚客多病，風露冷貂裘。對重九，須爛醉，莫牢愁。黃花爲我，一笑不管鬢霜羞。袖裏天書咫尺，眼底關河百二，歌罷此生浮。惟有平安信，隨雁到南州。

秦樓月
樓陰缺。闌干影臥東廂月。東廂月。一天風露，杏花如雪。隔煙催漏金虯咽。羅幃暗淡燈花結。燈花結。片時春夢，江南天闊。

〈四八四〉

霜天曉角
晚晴風歇。一夜春威折。脈脈花疏天淡，雲來去、數枝雪。勝絕。愁亦絕。此情誰共說。惟有兩行低雁，知人倚、畫樓月。

鷓鴣天
休舞銀貂小契丹。滿堂賓客盡關山。從今嫋嫋盈盈處，誰復端端正正看。模淚易，寫愁難。瀟湘江上竹枝斑。碧雲日暮無書寄，寥落烟中一雁寒。

蝶戀花
春漲一篙添水面。芳草鵝兒，綠滿微風岸。畫舫夷猶灣百轉。横塘塔近依前遠。江國多寒農事晚。村北村南，穀雨纔耕徧。秀麥連岡桑葉賤，看看嘗麵收新繭。

水調歌頭
細數十年事，十處過中秋。今年新夢，忽到黃鶴舊山頭。老子箇中不淺，此會天教重

〈四八五〉

見，今古一南樓。星河淡無色，玉鏡獨空浮。斂秦烟，收楚霧，熨江流。關河離合、南北依舊照清愁。想見姮娥冷眼，應笑歸來霜鬢，空飲黑貂裘，釀酒問蟾兔，肯去伴滄洲。

鵲橋仙 七夕
雙星良夜，耕慵織懶，應被羣仙相妒。娟娟月姊滿眉顰，更無奈、風姨吹雨。相逢草草，爭如休見，重攪別離心緒。新歡不抵舊愁多，倒添了、新愁歸去。

南柯子
悵望梅花驛，凝情杜若洲。香雲低處有高樓。可惜高樓、不近木蘭舟。緘素雙魚遠，題紅片葉秋。欲憑江水寄離愁。江已東流，那肯更西流。

眼兒媚 萍鄉道中乍晴，臥輿中，困甚，小憩柳塘
酣酣日脚紫烟浮。妍暖破輕裘。困人天色，醉人花氣，午夢扶頭。春慵恰似春塘水，一片穀紋愁。溶溶洩洩，東風無力，欲皺還休。

〈四八六〉

醉落魄
棲烏飛絕。絳河綠霧星明滅。燒香曳簟眠淸樾。花影吹笙，滿地淡黄月。好風碎竹聲如雪。昭華三弄臨風咽。鬢絲撩亂綸巾折。涼满北窗，休共軟紅說。

浣溪沙 江村道中
十里西疇熟稻香。槿花籬落竹絲長。垂垂山果挂靑黃。濃霧知秋晨氣潤，薄雲遮日午陰涼。不須飛蓋護戎裝。

水調歌頭
萬里籌邊處，形勝壓坤維。恍然舊觀重見，鴛瓦拂參旗。夜夜東山銜月，日日西山橫雪，白羽弄空暉。人語半霄碧，驚倒路傍兒。分弓了，看劍罷，倚闌時。蒼茫平楚無際，千古鎖煙霏。野曠岷嶓江動，天闊崤函雲擁，太白暝中低。老矣漢都護，却望玉關歸。

〈四八七〉

謝懋

謝懋，字勉仲，號靜寄居士，洛陽（今河南省洛陽市）人。以樂府知名，卒于淳熙十三（一一八六）年或稍前。趙萬里輯有《靜寄居士樂章》。
〔宋·黃昇《中興以來絕妙詞選》卷四〕 吳坦伯爲序，稱其片言隻字，戞玉鏗金，醞藉風流，爲世所貴云。

浪淘沙
黃道雨初乾。霽靄空蟠。東風楊柳碧毿毿。燕子不歸花有恨，小院春寒。倦客亦何堪。塵滿征衫。明朝野水幾重山。歸夢已隨芳草綠，先到江南。

〈四八八〉

沈瀛

沈瀛，字子壽，號竹齋，歸安人。紹興三十年（一一六〇）進士。歷知江州、江東安撫司參議。有《竹齋詞》。

滿江紅 九日登凌歊臺
姑孰名邦，黃山畔、古臺矗立。秋漸老、重陽天氣，郊原澄碧。隱隱西州增遠望，長江一帶平如席。悵英雄、千古到如今，空遺跡。吳太守，文章伯。尋勝事，酬佳節。擁笙歌千騎，徧遊南陌。襟帶江城當一面，折衝千里無強敵。更行看、撃楫泝中流，妖氛息。

水調歌頭 賀李守
瀟灑雲中鶴，容與水邊鷗。緱山仙客，飄然曾約此中留。更有騎鯨公子，相與翱翔八極，凛凛氣橫秋。明月樓頭宴，樽俎好詩流。思往事，增逸興，喚仙舟。誰能拘束，塵埃堆裏蹙昏眸。擬附星槎直上，十二玉京絳闕，高處且嬉遊。回首視人世，天地一沙洲。

〈四八九〉

楊萬里

楊萬里（一一二七——一二〇六），字廷秀，吉水（今江西省吉水縣）人。紹興二十四年（一一五四）進士，歷官臨安府敎授、國子博士、太常丞、吏部右侍郎、知常州、樞密院檢詳、祕書監。光宗朝，出爲江東轉運副使，忤宰相，改知贛州，不赴。開禧二年（一二〇六）卒，年八十。學者稱誠齋先生，有詞收《誠齋集》中。

好事近 七月十三日夜登萬花川谷望月作
月未到誠齋，先到萬花川谷。不是誠齋無月，隔一林修竹。如今纔是十三夜，月色已如玉。未是秋光奇絕，看十五十六。

昭君怨 賦松上鷗 晚飲誠齋，忽有一鷗來泊松上，已而復去，感而賦之
偶聽松梢撲鹿。知是沙鷗來宿。稚子莫喧譁。恐驚他。俄頃忽然飛去。飛去不知何處。我已乞歸休。報沙鷗。

〈四九〇〉

又 詠荷上雨
午夢扁舟花底。香滿西湖煙水。急雨打篷聲。夢初驚。卻是池荷跳雨。散了眞珠還聚。聚作水銀窩。瀉清波。

〈四九一〉

李泳

李泳（？——一一八九），字子永，號蘭澤，廬陵（今江西省吉安縣）人。淳熙中，嘗爲溧水令，又爲阬冶司幹官。淳熙末（一一八九）卒。與兄洪、漳、弟洤淛，皆有文名，李氏兄弟有《李氏花萼詞》五卷，今佚，趙萬里有輯本。

定風波 感舊
點點行人趁落暉。搖搖煙艇出漁扉。一路水香流不斷。零亂。春潮綠浸野薔薇。南去北來愁幾許，登臨懷古欲沾衣。試問越王歌舞地。佳麗。只今惟有鷓鴣啼。

〈四九二〉

張孝祥

張孝祥（一一三二——一一七〇），字安國，歷陽烏江（今安徽省和縣）人。紹興二十四年（一一五四）廷試第一。方及第，即上疏言岳飛之寃，秦檜忌之。歷祕書省正字、禮部員外郎、起居舍人、權中書舍人、知撫州。孝宗朝，直學士院兼都督府參贊軍事、建康留守，知靜江府、廣南西路經略安撫使、荆南湖北路安撫使。乾道六年（一一七〇）卒。有《于湖集》，詞收其中。
〔宋·湯衡《于湖詞序》〕 衡嘗從公游，見公平昔爲詞，未嘗著稿，筆酣興健，頃刻即成，初若不經意，反復究觀，未有一字無來處。（略）自仇池仙去，能繼其軌者，非公其誰與哉？
〔清・陳廷焯《白雨齋詞話》卷一〕 張安國詞，熱腸鬱思，可想見其爲人。

六州歌頭
長淮望斷，關塞莽然平。征塵暗，霜風勁，悄邊聲。黯銷凝。追想當年事，殆天數，非人力，洙泗上，絃歌地，亦羶腥。隔水氈鄉，落日牛羊下，區脫縱橫。看名王宵獵，騎火一川明。笳鼓悲鳴。遣人驚。念腰間箭，匣中劍，空埃蠹，竟何成。時易失，心徒壯，歲將零。渺神京。千羽方懷遠，靜烽燧，且休兵。冠蓋使，紛馳騖，若爲情。聞道中原遺老，常

〈四九三〉

南望、翠葆霓旌。使行人到此，忠憤氣塡膺。有淚如傾。

水調歌頭 凱歌上劉恭父
猩鬼嘯篁竹，玉帳夜分弓。少年荆楚劍客，突騎錦襜紅。千里風飛雷厲，四校星流彗掃，蕭斧剉春葱。談笑青油幕，日奏捷書同。詩書帥，黃閣老，黑頭公。家傳鴻寶秘略，小試不言功。聞道璽書頻下，看即沙堤歸去，帷幄且從容。君王自神武，一舉朔庭空。

又 泛湘江
濯足夜灘急，晞髮北風涼。吳山楚澤行徧，只欠到瀟湘。買得扁舟歸去，此事天公付我，六月下滄浪，蟬蛻塵煙外，蝶夢水雲鄉。製荷衣，紉蘭佩，把瓊芳。湘妃起舞一笑，撫瑟奏清商。喚起九歌忠憤，拂拭三閭文字，還與日爭光。莫遣兒輩覺，此樂未渠央。

又 金山觀月
江山自雄麗，風露與高寒。寄聲月姊，借我玉鑑此中看。幽壑魚龍悲嘯，倒影星辰搖動，海氣夜漫漫。湧起白銀闕，危駐紫金山。表獨立，飛霞珮，切雲冠。漱冰濯雪，眇視

〈四九四〉

萬里一毫端。回首三山何處，聞道羣仙笑我，要我欲俱還。揮手從此去，翳鳳更驂鸞。

又 汪德邵無盡藏
淮楚襟帶地，雲夢澤南州。滄江翠壁佳處，突兀起紅樓。憑仗使君胸次，與問老仙何在，長嘯俯淸秋。試遣吹簫看，騎鶴恐來游。欲乘風，凌萬頃，泛扁舟。山高月小、霜露既降，凛凛不能留。一弔周郎羽扇，尙想曹公橫槊，興廢兩悠悠。此意無盡藏，分付水東流。

又 隱靜山觀雨
青嶂度雲氣，幽壑舞回風。山神助我奇觀，喚起碧霄龍。電掣金虵千丈，雷震靈鼉萬疊，洶洶欲崩空。盡瀉銀潢水，傾入寶蓮宮。坐中客，凌積翠，看奔洪。人間應失匕筯，此地獨從容。洗了從來塵垢，潤及無邊焦槁，造物不言功。天宇忽開霽，日在五雲東。

又 桂林中秋
今夕復何夕，此地過中秋。賞心亭上喚客，追憶去年游。千里江山如畫，萬井笙歌不

〈四九五〉

夜，扶路看遨頭。玉界擁銀闕，珠箔卷瓊鉤。馭風去，忽吹到，嶺邊州。去年明月依舊，還照我登樓。樓下水明沙靜，樓外參橫斗轉，搔首思悠悠。老子興不淺，聊復此淹留。

又 和龐佑父
雪洗虜塵靜，風約楚雲留。何人爲寫悲壯，吹角古城樓。湖海平生豪氣，關塞如今風景，剪燭看吳鉤。賸喜然犀處，駭浪與天浮。憶當年，周與謝，富春秋。小喬初嫁，香囊未解，勳業故優游。赤壁磯頭落照，肥水橋邊衰草，渺渺喚人愁。我欲乘風去，擊楫誓中流。

又 垂虹亭
艤棹太湖岸，天與水相連。垂虹亭上，五年不到故依然。洗我征塵三斗，快揖商飈千里，鷗鷺亦翩翩。身在水晶闕，眞作馭風仙。望中秋，無五日，月還圓。倚欄淸嘯孤發，驚起壑龍眠。欲酹鴟夷西子，未辦當年功業，空繫五湖船。不用知餘事，蓴鱸正芳鮮。

又 送劉恭父趨朝

〈四九六〉

鼇禁輟頗牧，熊軾賴襲黃。一時林莽千險，蠭午要驅攘。金版六韜初試，煙斂山空野迥，低草見牛羊。旒纊釋南顧，戈甲濯銀潢。玉書下，褒懿績，促曹裝。帝宸天近，紅旆東去帶朝陽。歸輔五雲丹陛，回首楚樓千里，遺愛滿瀟湘。應記依劉客，會此奉離觴。

木蘭花慢
紫簫吹散後，恨燕子、只空樓。念璧月長虧，玉簪中斷，覆水難收。青鸞送碧雲句，道霞扃霧鎖不堪憂。情與文梭共織，怨隨宮葉同流。人間天上兩悠悠。暗淚灑燈篝。記谷口園林，當時驛舍，夢裏曾遊。銀屏低聞笑語，但醉時冉冉醒時愁。擬把菱花一半，試尋高價皇州。

念奴嬌 過洞庭
洞庭青草，近中秋、更無一點風色。玉鑑瓊田三萬頃，著我扁舟一葉。素月分輝，明河共影，表裏俱澄澈。悠然心會，妙處難與君說。應念嶺海經年，孤光自照，肝肺皆冰雪。短髮蕭騷襟袖冷，穩泛滄浪空闊。盡吸西江，細斟北斗，萬象爲賓客。扣舷獨笑，不知今夕何夕。

〈四九七〉

又 張仲欽提刑行邊
弓刀陌上，淨蠻煙瘴雨，朔雲邊雪。幕府橫驅三萬里，一把平安遙接。方丈三韓，西山八詔，慕義羞椎結。梯航入貢，路經頭痛身熱。今代文武通人，青霄不上，卻把南州節。虜馬秋肥鵰力健，應看名王宵獵。壯士長歌，故人一笑，趁得梅花月。王春奏計，便須平步清切。

又
星沙初下，望重湖遠水，長雲漠漠。一葉扁舟誰念我，今日天涯飄泊。平楚南來，大江東去，處處風波惡。吳中何地，滿懷俱是離索。常記送我行時，綠波亭上，泣透青羅薄。檣燕低飛人去後，依舊湘城簾幕。不盡山川，無窮煙浪，辜負秦樓約。漁歌聲斷，爲君雙淚傾落。

滿江紅 于湖懷古
千古淒涼，興亡事、但悲陳迹。凝望眼、吳波不動，楚山叢碧。巴滇綠駿追風遠，武昌

〈四九八〉

雲旆連江赤。笑老姦、遺臭到如今，留空壁。邊書靜，烽煙息。通軺傳，銷鋒鏑。仰太平天子，坐收長策。蹙踏揚州開帝里，渡江天馬龍爲匹。看東南、佳氣鬱葱葱，傳千億。

又 思歸寄柳州
秋滿灕源，瘴雲凈、曉山如簇。動遠思、空江小艇，高丘喬木。策策西風雙鬢底，暉暉斜日朱欄曲。試側身、回首望京華，迷南北。思歸夢，天邊鵠。游宦事，蕉中鹿。想一年好處，砌紅堆綠。羅帕分柑霜落齒，冰盤剝芡珠盈掬。倩春纖、縷鱠搗香虀，新蒭熟。

蝶戀花 送姚主管橫州
君泛仙槎銀海去。後日相思，地角天涯路。草草杯盤深夜語。冥冥四月黃梅雨。莫拾明珠並翠羽。但使邦人，愛我如慈母。待得政成民按堵。朝天衣袂翩翩舉。

南鄉子 送朱元晦行，張欽夫、邢少連同集
江上送歸船。風雨排空浪拍天。賴有清尊澆別恨，悽然。寶蠟燒花看吸川。楚舞對湘絃、暖響圍春錦帳氈。坐上定知無俗客，俱賢。便是朱張與少連。

〈四九九〉

柳梢靑 餞別蔣德施、栗子求諸公
重陽時節。滿城風雨，更催行色。隴樹寒輕，海山秋老，清愁如織。一杯莫惜留連，我亦是、天涯倦客。後夜相思，水長山遠，東西南北。

又 元宵何高士說京師舊事
今年元夕。探盡江梅，都無消息。草市梢頭，柳莊深處，雪花如席。一尊鄰里相過，也隨分、移時換節。玉輦端門，紅旗夜市，憑君休說。

浣溪沙 劉恭父席上
卷旗直入蔡州城。只倚精忠不要兵。賊營半夜落妖星。萬旅雲屯看整暇，十眉環坐却娉婷。白麻早晚下天庭。

又
玉節珠幢出翰林。詩書謀帥眷方深。威聲虎嘯復龍吟。我是先生門下士，相逢有

〈五〇〇〉

酒且敎斟。高山流水遇知音。

又
已是人間不繫舟。此心元自不驚鷗。臥看駭浪與天浮。對月只應頻舉酒，臨風何必更搔頭。暝煙多處是神州。

又
霜日明霄水蘸空。鳴鞘聲裏繡旗紅。澹煙衰草有無中。萬里中原烽火北，一尊濁酒戍樓東。酒闌揮淚向悲風。

臨江仙
試問宜樓樓下竹，年來應長新篁。使君五嶺又三湘。舊游知好在，熟處更難忘。尙念論心舒歗否，只今湖海相望。遙憐尊酒對淒涼。舉觴須酹我，門外是清江。

菩薩蠻 登浮玉亭

〈五〇一〉

江山佳處留行客。醉餘老眼迷空碧。獨倚最高樓。乾坤日夜浮。微風吹笑語。白日魚龍舞。此意忽翩翩。憑虛吾欲仙。

西江月
問訊湖邊春色，重來又是三年。東風吹我過湖船。楊柳絲絲拂面。世路如今已慣，此心到處悠然。寒光亭下水如天。飛起沙鷗一片。

又 阻風三峯下
滿載一船秋色，平舖十里湖光。波神留我看斜陽。放起鱗鱗細浪。明日風回更好，今宵露宿何妨。水晶宮裏奏霓裳。準擬岳陽樓上。

減字木蘭花 琵琶亭林守、王倅送別
江頭送客。楓葉荻花秋索索。絃索休彈。清淚無多怕溼衫。故人相遇。不醉如何歸得去。我醉忘歸。煙滿空江月滿堤。

〈五〇二〉

卜算子
雪月最相宜，梅雪都清絕。去歲江南見雪時，月底梅花發。今歲早梅開，依舊年時月。冷艷孤光照眼明，只欠些兒雪。

生查子
遠山眉黛橫，媚柳開青眼。樓閣斷霞明，簾幕春寒淺。杯延玉漏遲，燭怕金刀剪。明月忽飛來，花影和簾卷。

蒼梧謠 餞劉恭父
歸。十萬人家兒樣啼。公歸去，何日是來時。

木蘭花慢
擁貔貅萬騎，聚千里、鐵衣寒。正玉帳連雲，油幢映日，飛箭天山。錦城起方面重，對籌壺、盡日雅歌閒。休遣沙場虜騎，尙餘匹馬空還。那看。更值春殘。斟綠醑、對朱顔。

〈五〇三〉

卜算子
正宿雨催紅，和風換翠，梅小香慳。牙旗漸西去也，望梁州、故壘暮雲間。休使佳人斂黛，斷腸低唱陽關。

風生杜若洲，日暮垂楊浦。行到田田亂葉邊，不見凌波女。獨自倚危欄，欲向荷花語。無奈荷花不應人，背立啼紅雨。

水調歌頭 過岳陽樓作
湖海倦游客，江漢有歸舟。西風千里，送我今夜岳陽樓。日落君山雲氣，春到沅湘草木，遠思渺難收。徙倚欄杆久，缺月掛簾鉤。雄三楚，吞七澤，隘九州。人間好處，何處更似此樓頭。欲弔沈纍無所，但有漁兒樵子，哀此寫離憂。回首叫虞舜，杜若滿芳洲。

鷓鴣天 春情
日日青樓醉夢中。不知樓外已春濃。杏花未遇疏疏雨，楊柳初搖短短風。扶畫鷁，躍花驄。湧金門外小橋東。行行又入笙歌裏，人在珠簾第幾重。

〈五〇四〉

閻蒼舒

閻蒼舒，字惠夫，蜀（今四川）人，高宗紹興二十七年（一一五七）進士，累遷中書舍人。出知晉州，吏部侍郎、荆州安撫使。嘉泰爲煥章閣待制。會北使汴京。有詞一首，見《蘆浦筆記》。

水龍吟
少年聞說京華，上元景色烘晴晝。朱輪畫轂，雕鞍玉勒，九衢爭驟。春滿鼇山，夜沈陸海，一天星斗。正紅毬過了，鳴鞘聲斷，迴鸞馭、鈞天奏。誰料此生親到，十五年、都城如舊，而今但有，傷心煙霧，縈愁楊柳。寶籙宮前，絳霄樓下，不堪回首。願皇圖早復，端門燈火，照人還有。

〈五〇五〉

林外

林外，字豈塵，晉江（今福建省晉江縣）人。紹興三十年（一一六〇）進士，官興化令。有詞一首，見《四朝見聞錄》丙集。

洞仙歌
飛梁壓水，虹影澄清曉。橘里漁村半煙草。今來古往，物是人非，天地裏，唯有江山不老。雨中風帽。四海誰知我。一劍橫空幾番過。按玉龍、嘶未斷，月冷波寒，歸去也、林屋洞天無鎖。認雲屏煙障是吾廬，任滿地蒼苔，年年不掃。

〈五六年〉

李處全

李處全（一一三四——一一八九），字粹伯。徐州豐縣（今屬江蘇省）人。紹興三十年（一一六〇）進士。歷殿中侍御史、侍御史、知袁州、處州、舒州。淳熙十六年（一一八九）卒，年五十六。有《晦庵詞》一卷。

水調歌頭 冒大風渡沙子
落日暝雲合，客子意如何。定知今日，封六巽二弄干戈。四望際天空闊，一葉淩濤掀舞，壯志未消磨。爲向吳兒道，聽我扣舷歌。我常欲，利劍戟，斬蛟鼉。胡塵未掃，指揮壯士挽天河。誰料半生憂患，成就如今老態，白髮逐年多。對此貌無恐，心亦畏風波。

〈五〇七〉

梁安世

梁安世（一一三六——？），字次張，括蒼（今浙江省麗水縣）人。紹興二十四年（一一五四）進士。淳熙中，官廣南西路轉運判官。有詞一首，見《粵西金石略》。

西江月 淳熙庚子重九，梁次張拉韓廷玉、但能之、陳穎叔同遊臨桂棲霞洞，賦《西江月》詞
南國秋光過二，賓鴻未帶初寒。洞中駝褐已嫌單。洞口猶須揮扇。夕照千峯互見，晴空萬象都還。羨他漁艇繫澄灣。敧枕玻璃一片。

〈五〇八〉

趙長卿

趙長卿，號仙源居士，宋宗室，居南豐，不事仕進，以觴詠自娛，有《惜香樂府》。

臨江仙 暮春
過盡征鴻來盡燕，故園消息茫然。一春顦顇有誰憐。懷家寒食夜，中酒落花天。見說江頭春浪渺，殷勤欲送歸船。別來此處最縈牽。短篷南浦雨，疏柳斷橋煙。

〈五〇九〉

王炎

王炎（一一三八——一二一八），字晦叔，婺源人。乾道五年（一一六九）進士，調崇陽主簿。張栻帥江陵，聞其賢，檄入幕府。秩滿授潭州敎授，改知臨湘縣。積官至軍器監，中奉大夫，賜金紫，封婺源縣男。所居在武水之陽，雙溪合流，因以自號。著有《雙溪集》。嘉定十一年（一二一八）卒，年八十一。

南柯子
山冥雲陰重，天寒雨意濃。數枝幽豔濕啼紅。莫爲惜花惆悵、對東風。簑笠朝朝出，溝塍處處通。人間辛苦是三農。要得一犂水足、望年豐。

〈五一〇〉

林淳

林淳，字太冲，三山（今福建省福州市）人。乾道八年（一一七二），以奉議郎爲涇縣令，修復古塘，民多稱之。有詞見《永樂大典》。（《淳熙三山志》有長溪林淳，隆興元年進士，潮陽尉，或即一人。）

浣溪沙 憶西湖
却憶西湖爛漫遊。水涵山影翠光浮。輕舟短棹不驚鷗。帶露精神花嫵媚，依風情態柳温柔。鶯歌燕語巧相留。

〈五一一〉

趙汝愚

趙汝愚（一一四〇——一一九六），字子直，宋宗室，居饒州之餘干（今江西省余干縣）。乾道二年（一一六六）進士第一。四年（一一六八），召試館職，累官祕書少監兼權給事中、權吏部侍郎兼太子右庶子，知福州，制置四川兼知成都府。光宗朝，累除同知樞密院事。寧宗朝，權參知政事，拜右丞相。爲韓侂胄所忌，責授寧遠軍節度副使，永州安置，至衡州，暴卒。年五十七。有詞一首，見《陽春白雪》。

柳梢青 西湖
水月光中，烟霞影裏，湧出樓臺。空外笙簫，雲間笑語，人在蓬萊。天香暗逐風回。正十里、荷花盛開。買箇扁舟，山南遊遍，山北歸來。

〈五一二〉

辛棄疾

辛棄疾（一一四〇——一二〇七），原字坦夫，後改字幼安，號稼軒，歷城（今山東省濟南市）人。金主完顏亮大舉南犯，棄疾聚衆二千，投河北耿京，共圖恢復，爲耿京掌書記。紹興三十二年（一一六二），奉表南歸，高宗召見，授承務郎，改差江陰簽判。累官浙東安撫，加寶謨閣待制。晚歸隱鉛山，開熙三年（一二〇七）卒，年六十八。有詞集傳世。
〔宋·范開《稼軒詞序》〕公一世之豪，以氣節自負，以功業自許，方將斂藏其用以事清曠，果何意于歌詞哉，直陶寫之具耳。故其詞之爲體，如張樂洞庭之野，無首無尾，不主故常；又如春雲浮空，卷舒起滅，隨所變態，無非可觀。無他，意不在於作詞，而其氣之所充，蓄之所發，詞自不能不爾也。其間固有清而麗，婉而嫵媚，此又坡詞之所無，而公詞之所獨也。
〔宋·劉克莊《後村先生大全集》卷九十八《辛稼軒集序》〕世之知公者，誦其詩詞，而以前輩謂有井水處皆唱柳詞。余謂耆卿直留連光景，歌詠太平爾。公所作大聲鞺鞳，小聲鏗鍧，橫絕六合，掃空萬古，自有蒼生以來所無。其穠纖綿密者，亦不在小晏、秦郎之下。
〔宋・劉辰翁《須溪集》卷六《辛稼軒詞序》〕詞至東坡，傾蕩磊落，如詩如文，如天地奇觀，豈與羣兒雌聲學語較工拙；然猶未至用經用史，牽《雅》、《頌》入鄭、衛也。自辛稼軒前，用一語如此者必且掩口。

〈五一三〉

及稼軒橫豎爛熳，乃如禪宗棒喝，頭頭皆是；又如悲笳萬鼓，平生不平事並卮酒，但覺賓主酣暢，談不暇顧。詞至此亦足矣。
〔清·紀昀《四庫全書總目提要・稼軒詞提要》〕其詞慷慨縱橫，有不可一世之概，於倚家爲變調，而異軍特起，能於剪紅刻翠之外，屹然別立一宗，迄今不廢。
〔清·周濟《介存齋論詞雜著》〕稼軒不平之鳴，隨處輒發，有英雄語，無學問語，故往往鋒穎太露；然其才情富豔，思力果銳，南、北兩朝，實無其匹，無怪流傳之廣且久也。世以蘇、辛並稱，蘇之自在處，辛偶能到，辛之當行處，蘇必不能到；二公之詞，不可同日語也。後人以粗豪學稼軒，非徒無其才，并無其情。稼軒固是才大，然情至處，後人萬不能及。
〔清·劉熙載《藝概》卷四〕稼軒詞龍騰虎擲，任古書中理語、廋語、一經運用，便得風流，天姿是何夐異。

摸魚兒 淳熙己亥，自湖北漕移湖南，同官王正之置酒小山亭，爲賦
更能消、幾番風雨。忽忽春又歸去。惜春長恨花開早，何况落紅無數。春且住。見說道、天涯芳草迷歸路。怨春不語。算只有殷勤，畫簷蛛網，盡日惹飛絮。長門事，準擬佳期又誤。蛾眉曾有人妬。千金縱買相如賦，脈脈此情誰訴。君莫舞。君不見、玉環飛燕皆塵土。閒愁最苦。休去倚危樓，斜陽正在，煙柳斷腸處。

〈五一四〉

又 觀潮上葉丞相
望飛來、半空鷗鷺。須臾動地鼙鼓。截江組練驅山去，鏖戰未收貔虎。朝又暮。誚慣得、吳兒不怕蛟龍怒。風波平步。看紅旆驚飛，跳魚直上，蹙踏浪花舞。憑誰問，萬里長鯨吞吐。人間兒戲千弩。滔天力倦知何事，白馬素車東去。堪恨處。人道是、子胥寃憤終千古。功名自誤。謾教得陶朱，五湖西子，一舸弄煙雨。

沁園春 帶湖新居將成
三徑初成，鶴怨猿驚，稼軒未來。甚雲山自許，平生意氣，衣冠人笑，抵死塵埃。意倦須還，身閒貴早，豈爲蓴羹鱸鱠哉。秋江上，看驚絃雁避，駭浪船回。東岡更葺茅齋。好都把軒窗臨水開。要小舟行釣，先應種柳，疏籬護竹，莫礙觀梅。秋菊堪餐，春蘭可佩，留待先生手自栽。沈吟久，怕君恩未許，此意徘徊。

水龍吟 爲韓南澗尚書壽甲辰歲
渡江天馬南來，幾人眞是經綸手。長安父老，新亭風景，可憐依舊。夷甫諸人，神州沈陸，幾曾回首。

〈五一五〉

算平戎萬里，功名本是，眞儒事、君知否。況有文章山斗。對桐陰、滿庭清晝。當年墮地，而今試看，風雲奔走。綠野風煙，平泉草木，東山歌酒。待他年，整頓乾坤事了，爲先生壽。

又 登建康賞心亭
楚天千里清秋，水隨天去秋無際。遙岑遠目，獻愁供恨，玉簪螺髻。落日樓頭，斷鴻聲裏，江南游子。把吳鉤看了，欄干拍徧，無人會、登臨意。休說鱸魚堪鱠。儘西風、季鷹歸未。求田問舍，怕應羞見，劉郎才氣。可惜流年，憂愁風雨，樹猶如此。倩何人，喚取盈盈翠袖，揾英雄淚。

滿江紅 送李正之提刑
蜀道登天，一杯送、繡衣行客。還自歎、中年多病，不堪離別。東北看驚諸葛表，西南更草相如檄。把功名、收拾付君侯，如椽筆。兒女淚，君休滴。荆楚路，吾能說。要新詩準備，廬江山色。赤壁磯頭千古浪，銅鞮陌上三更月。正梅花、萬里雪深時，須相憶。

〈五一六〉

又 建康史致道留守席上賦
鵬翼垂空，笑人世、蒼然無物。還又向、九重深處，玉階山立。袖裏珍奇光五色，他年要補天西北。且歸來、談笑護長江，波澄碧。佳麗地，文章伯。金縷唱，紅牙拍。看樽前飛下，日邊消息。料想寶香黃閣夢，依依畫舫青溪笛。待如今、端的約鍾山，長相識。

又 江行和楊濟翁韻
過眼溪山，怪都似、舊時曾識。是夢裏、尋常行遍，江南江北。佳處徑須攜杖去，能消幾兩平生屐。笑塵埃、三十九年非，長爲客。吳楚地，東南拆。英雄事，曹劉敵。被西風吹盡，了無陳跡。樓觀纔成人已去，旌旗未卷頭先白。歎人間、哀樂轉相尋，今猶昔。

又 送鄭舜舉郎中赴召
湖海平生，算不負、蒼髯如戟。聞道是、君王著意，太平長策。此老自當兵十萬，長安正在天西北。便鳳凰、飛詔下天來，催歸急。車馬路，兒童泣。風雨晴，旌旗溼。看野梅官柳，東風消息。莫向蔗菴追語笑，只今松竹無顏色。問人間、誰管別離愁，杯中物。

〈五一七〉

水調歌頭 盟鷗
帶湖吾甚愛，千丈翠匳開。先生杖屨無事，一日走千回。凡我同盟鷗鳥，今日既盟之後，來往莫相猜。白鶴在何處，嘗試與偕來。破青萍，排翠藻，立蒼苔。窺魚笑汝癡計，不解舉吾杯。廢沼荒丘疇昔，明月清風此夜，人世幾歡哀。東岸綠陰少，楊柳更須栽。

又 湯坡見和，用韻爲謝
白日射金闕，虎豹九關開。見君諫疏頻上，高論挽天回。千古忠肝義膽，萬里蠻煙瘴雨，往事莫驚猜。政恐不免耳，消息日邊來。笑吾廬，門掩草，徑封苔。未應兩手無用，要把蟹螯杯。說劍論詩餘事，醉舞狂歌欲倒，老子頗堪哀。白髮寧有種，一一醒時栽。

又 舟次揚州和人韻
落日塞塵起，胡騎獵清秋。漢家組練十萬，列艦聳高樓。誰道投鞭飛渡，憶昔鳴髇血汚，風雨佛貍愁。季子正年少，匹馬黑貂裘。今老矣，搔白首，過揚州。倦語欲去江上，手種橘千頭。二客東南名勝，萬卷詩書事業，嘗試與君謀。莫射南山虎，直覓富民侯。

〈五一八〉

念奴嬌 登建康賞心亭呈史致道留守
我來弔古，上危樓、赢得閒愁千斛。虎踞龍蟠何處是，只有興亡滿目。柳外斜陽，水邊歸鳥，隴上吹喬木。片帆西去，一聲誰噴霜竹。却憶安石風流，東山歲晚，淚落哀箏曲。兒輩功名都付與，長日惟消棋局。寶鏡難尋，碧雲將暮，誰勸杯中綠。江頭風怒，朝來波浪翻屋。

又 書東流村壁
野棠花落，又忽忽、過了清明時節。剗地東風欺客夢，一夜雲屏寒怯。曲岸持觴，垂楊繫馬，此地曾輕別。樓空人去，舊遊飛燕能說。聞道綺陌東頭，行人長見，簾底纖纖月。舊恨春江流未斷，新恨雲山千疊。料得明朝，尊前重見，鏡裏花難折。也應驚問，近來多少華髮。

江神子 博山道中書王氏壁
一川松竹任橫斜。有人家。被雲遮。雪後疏梅，時見兩三花。比口[吳訥本、元刊本幷作「著」]桃源溪上路，風景好，不爭多。

〈五一九〉

旗亭有酒徑須賒。晚寒些。怎禁他。醉裏忽忽，歸騎自隨車。白髮蒼顏吾老矣，只此地，是生涯。

鷓鴣天 鵝湖寺道中
一榻清風殿影涼。涓涓流水響回廊。千章雲木鉤輈叫，十里溪風䆉䅉香。衝急雨，趁斜陽。山園細路轉微茫。倦途却被行人笑，只爲林泉有底忙。

又 送人
唱徹陽關淚未乾，功名餘事且加餐。浮天水送無窮樹，帶雨雲埋一半山。今古恨，幾千般。只應離合是悲歡。江頭未是風波惡，別有人間行路難。

又 代人賦
撲面征塵去路遙。香篝漸覺水沈銷。山無重數週遭碧，花不知名分外嬌。人歷歷，馬蕭蕭。旌旗又過小紅橋。愁邊剩有相思句，搖斷吟鞭碧玉梢。

〈五二〇〉

又 鵝湖歸病起作
枕簟溪堂冷欲秋。斷雲依水晚來收。紅蓮相倚渾如醉，白鳥無言定自愁。書咄咄，且休休。一丘一壑也風流。不知筋力衰多少，但覺新來懶上樓。

醜奴兒 博山道中效李易安體
千峯雲起，驟雨一霎時價。更遠樹斜陽，風景怎生圖畫。青旗賣酒，山那畔、別有人間，只消山水光中，無事過這一夏。午醉醒時，松窗竹戶，萬千瀟灑。野鳥飛來，又是一般閒暇。却怪白鷗，覷着人、欲下未下。舊盟都在，新來莫是，別有說話。

菩薩蠻 書江西造口壁
鬱孤臺下清江水，中間多少行人淚。西北是長安，可憐無數山。青山遮不住，畢竟江流去。江晚正愁予，山深聞鷓鴣。

又 賞心亭爲葉丞相賦
青山欲共高人語，聯翩萬馬來無數。

〈五二一〉

煙雨却低回，望來終不來。人言頭上髮，總向愁中白。拍手笑沙鷗，一身都是愁。

木蘭花慢 席上呈張仲固帥興元
漢中開漢業，問此地、是耶非。想劍指三秦，君王得意，一戰東歸。追亡事、今不見，但山川滿目淚沾衣。落日胡塵未斷，西風塞馬空肥。一編書是帝王師。小試去征西。更草草離筵，忽忽去路，愁滿旌旗。君思我、回首處，正江涵秋影雁初飛。安得車輪四角，不堪帶減腰圍。

又 滁州送范倅
老來情味減，對別酒、怯流年。況屈指中秋，十分好月，不照人圓。無情水、都不管，共西風、只等送歸船。秋晚蓴鱸江上，夜深兒女燈前。征衫。便好去朝天。玉殿正思賢。想夜半承明，留教視草，却遣籌邊。長安故人問我，道尋常、泥酒只依然。目斷秋宵落雁，醉來時響空絃。

〈五二二〉

祝英臺近 晚春
寶釵分，桃葉渡。煙柳暗南浦。怕上層樓，十日九風雨。斷腸片片飛紅，都無人管，倩誰喚、流鶯聲住。鬢邊覷。試把花卜心期，纔簪又重數。羅帳燈昏，嗚咽夢中語。是他春帶愁來，春歸何處。却不解、將愁歸去。

烏夜啼 山行約范廓之不至
江頭醉倒山公。月明中。記得昨宵歸路、笑兒童。溪欲轉。山已斷。兩三松。一段可憐風月、欠詩翁。

又 廓之見和，復用前韻
人言我不如公。酒頻中。更把平生湖海、問兒童。千尺蔓。雲葉亂。繫長松。却笑一生纏繞、似衰翁。

青玉案 元夕
東風夜放花千樹。

〈五二三〉

更吹落、星如雨。寶馬雕車香滿路。鳳簫聲動，玉壺光轉，一夜魚龍舞。蛾兒雪柳黃金縷。笑語盈盈暗香去。衆裏尋他千百度。驀然迴首，那人却在，燈火闌珊處。

霜天曉角 旅興
吳頭楚尾。一棹人千里。休說舊愁新恨，長亭樹、今如此。宦游吾倦矣。玉人留我醉。明日萬花寒食，得且住、爲佳耳。

阮郎歸 耒陽道中
山前風雨欲黃昏。山頭來去雲。鷓鴣聲裏數家村。瀟湘逢故人。揮羽扇，整綸巾。少年鞍馬塵。如今憔悴賦招魂。儒冠多誤身。

南歌子
萬萬千千恨，前前後後山。傍人道我轎兒寬。不道被他遮得、望伊難。今夜江頭樹，船兒繫那邊。知他熱後甚時眠。萬萬不成眠後、有誰扇。

〈五二四〉

減字木蘭花 紀壁間題
盈盈淚眼。往日青樓天樣遠。秋月春花。輸與尋常姊妹家。水村山驛。日暮行雲無氣力。錦字偷裁。立盡西風雁不來。

清平樂
茅簷低小。溪上青青草。醉裏蠻音相媚好。白髮誰家翁媪。大兒鋤豆溪東。中兒正織雞籠。最喜小兒無賴，溪頭臥剝蓮蓬。

又 獨宿北山王氏庵
繞牀飢鼠。蝙蝠翻燈舞。屋上松風吹急雨。破紙窗間自語。平生塞北江南。歸來華髮蒼顏。布被秋宵夢覺，眼前萬里江山。

又 檢校山園書所見
連雲松竹。萬事從今足。拄杖東家分社肉。白酒床頭初熟。西風梨棗山園。兒童

〈五二五〉

偷把長竿。莫遣旁人驚去，老夫靜處閒看。

滿江紅
敲碎離愁，紗窗外、風搖翠竹。人去後、吹簫聲斷，倚樓人獨。滿眼不堪三月暮，舉頭已覺千山綠。但試將、一紙寄書來，從頭讀。相思字，空盈幅。相思意，何時足。滴羅襟點點，淚珠盈掬。芳草不迷行客路，垂楊只礙離人目。最苦是、立盡月黄昏，欄干曲。

又

倦客新豐，貂裘敝、征塵滿目。彈短鋏、青蛇三尺，浩歌誰續。不念英雄江左老，用之可以尊中國。歎詩書、萬卷致君人，番沈陸。休感歎，年華促。人易老，歡難足。有玉人憐我，為簪黄菊。且置請纓封萬戶，竟須賣劍酬黃犢。歎當年、寂寞賈長沙，傷時哭。

又 暮春

家住江南，又過了、清明寒食。花徑裹、一番風雨，一番狼藉。流水暗隨紅粉去，園林斬覺淸陰密。算年年、落盡刺桐花，寒無力。庭院靜，空相憶。無說處，閒愁極。怕流鶯

〈五二六〉

乳燕，得知消息。尺素如今何處也，彩雲依舊無踪跡。謾教人、羞去上層樓，平蕪碧。

賀新郎 陳同父自東陽來過余，留十日，與之同游鵝湖，且會朱晦菴於紫溪，不至，飄然東歸。既別之明日，余意中殊戀戀，復欲追路。至鷺鶿林，則雪深泥滑，不得前矣。獨飲方村，悵然久之，頗恨挽留之不遂也。夜半，投宿泉湖吳氏四望樓，聞鄰笛悲甚，爲賦《賀新郎》以見意。又五日，同父書來索詞。心所同然者如此，可發千里一笑。
把酒長亭說。看淵明、風流酷似，臥龍諸葛。何處飛來林間鵲，蹙踏松梢微雪。要破帽、多添華髮。剩水殘山無態度，被疏梅、料理成風月。兩三雁，也蕭瑟。佳人重約還輕別。悵清江、天寒不度，水深冰合。路斷車輪生四角，此地行人銷骨。問誰使、君來愁絕。鑄就而今相思錯，料當初，費盡人間鐵。長夜笛，莫吹裂。

又 同父見和，再用前韻
老大猶堪說。似而今、元龍臭味，孟公瓜葛。我病君來高歌飲，驚散樓頭飛雪。笑富貴、千鈞如髮。硬語盤空誰來聽，記當時、只有西窗月。重進酒，喚鳴瑟。事無兩樣人心

〈五二七〉

別。

問渠儂、神州畢竟，幾番離合。汗血鹽車無人顧，千里空收駿骨。正目斷、關河路絕。我最憐君中宵舞，道男兒、到死心如鐵。看試手、補天裂。

又 用前韻送杜叔高
細把君詩說。悵餘音、鈞天浩蕩，洞庭膠葛。千尺陰崖塵不到，惟有層冰積雪。乍一見、寒生毛髮。自昔佳人多薄命，對古來、一片傷心月。金屋冷，夜調瑟。去天尺五君家別。看乘空、魚龍慘淡，風雲開合。起望衣冠神州路，白日銷殘戰骨。歎夷甫、諸人清絕。夜半狂歌悲風起，聽錚錚、陣馬簷間鐵。南共北，正分裂。

又 聽琵琶
鳳尾龍香撥。自開元、霓裳曲罷，幾番風月。最苦潯陽江頭客，畫舸亭亭待發。記出塞、黃雲堆雪。馬上離愁三萬里，望昭陽、宮殿孤鴻沒。絃解語，恨難說。遼陽驛使音塵絕。瑣窗寒、輕攏慢撚，淚珠盈睫。推手含情還却手，一抹梁州哀徹。千古事、雲飛煙滅。賀老定場無消息，想沈香亭北繁華歇。彈到此，爲嗚咽。


水龍吟 過南劍雙溪樓
舉頭西北浮雲，倚天萬里須長劍。人言此地，夜深長見，斗牛光焰。我覺山高，潭空水冷，月明星淡。待燃犀下看，憑欄却怕，風雷怒，魚龍慘。峽束滄江對起，過危樓、欲飛還斂。元龍老矣，不妨高臥，冰壺涼簟。千古興亡，百年悲笑，一時登覽。問何人又卸。片帆沙岸，繫斜陽纜。

鷓鴣天 鵝湖歸病起作
著意尋春懶便回。何如信步兩三杯。山纔好處行還倦，詩未成時雨早催。攜竹杖，更芒鞋。朱朱粉粉野蒿開。誰家寒食歸寧女，笑語柔桑陌上來。

又 石門道中
山上飛泉萬斛珠。懸崖千丈落鼪鼯。已通樵徑行還礙，似有人聲聽却無。閒略彴，遠浮屠。溪南修竹有茅廬。莫嫌杖屨頻來往，此地偏宜著老夫。

〈五二八〉

又 代人賦
陌上柔條初破芽。東鄰蠶種已生些。平岡細草鳴黃犢，斜日寒林點暮鴉。山遠近，路橫斜。青旗沽酒有人家。城中桃李愁風雨，春在溪頭野薺花。

又 遊鵝湖醉書酒家壁
春日平原薺菜花。新耕雨後落羣鴉。多情白髮春無奈，晚日青帘酒易賒。閒意態，細生涯。牛欄西畔有桑麻。青裙縞袂誰家女，去趁蠶生看外家。

西江月 夜行黃沙道中
明月別枝驚鵲，清風半夜鳴蟬。稻花香裏說豐年。聽取蛙聲一片。七八箇星天外，兩三點雨山前。舊時茅店社林邊。路轉溪橋忽見。

鵲橋仙 山行書所見
松岡避暑。茅簷避雨。閒去閒來幾度。醉扶孤石看飛泉，又却是、前回醒處。東家娶婦。

〈五二九〉

西家歸女。燈火門前笑語。釀成千頃稻花香，夜夜費、一天風露。

生查子 遊雨巖
溪邊照影行，天在清溪底。天上有行雲，人在行雲裏。高歌誰和余，空谷清音起。非鬼亦非仙，一曲桃花水。

滿江紅 山居即事
幾箇輕鷗，來點破、一泓澄綠。更何處、一雙鸂鶒，故來爭浴。細讀離騷還痛飲，飽看脩竹何妨肉。有飛泉、日日供明珠，三千斛。春雨濛，秧新穀。閒日來，眠黃犢。看雲連麥壟，雪堆蠶簇。若要足時今足矣，以爲未足何時足。被野老、相扶入東園，枇杷熟。

木蘭花慢 中秋飲酒，將旦，客謂前人詩詞有賦待月無送月者，因用天問體賦
可憐今夕月，向何處、去悠悠。是別有人間，那邊才見，光影東頭。是天外空汗漫，但長風、浩浩送中秋。飛鏡無根誰繫，嫦娥不嫁誰留。謂洋海底問無由。恍惚使人愁。怕萬里長鯨，縱橫觸破，玉殿瓊樓。蝦蟆故堪浴水，問云何、玉兔解沈浮。若道都齊無恙，云何漸漸如鉤。

〈五三〇〉

沁園春 再到期思卜築
一水西來，千丈晴虹，十里翠屏。喜草堂經歲，重來杜老，斜川好景，不負淵明。老鶴高飛，一枝投宿，長笑蝸牛戴屋行。平章了，待十分佳處，著箇茅亭。青山意氣崢嶸。似爲我歸來嫵媚生。解頻教花鳥，前歌后舞，更催雲水，暮送朝迎。酒聖詩豪，可能無勢，我乃而今駕馭卿。清溪上，被山靈却笑，白髮歸耕。

清平樂 題上盧橋
清溪奔快。不管青山礙。千里盤盤平世界。更著溪山襟帶。古今陵谷茫茫。市朝往往耕桑。此地居然形勝，似曾小小興亡。

鷓鴣天 黄沙道中
劄里春風正剪裁。溪山一片畫圖開。輕鷗自趁虛船去，荒犬還迎野婦回。松菊竹，翠成堆。要擎殘雪鬧疏梅。亂鴉畢竟無才思，時把瓊瑤蹴下來。

〈五三一〉

八聲甘州 夜讀李廣傳，不能寐。因念晁楚老、楊民瞻約同居山間，戲用李廣事賦以寄之
故將軍、飲罷夜歸來，長亭解雕鞍。恨灞陵醉尉，忽忽未識，桃李無言。射虎山橫一騎，裂石響驚弦。落託封侯事，歲晚田間。誰向桑麻杜曲，要短衣匹馬，移住南山。看風流慷慨，談笑過殘年。漢開邊、功名萬里，甚當時、健者也曾閒。紗窗外、斜風細雨，一障輕寒。

水調歌頭 壬子被召，端仁相餞席上作
長恨復長恨，裁作短歌行。何人爲我楚舞，聽我楚狂聲。余既滋蘭九畹，又樹蕙之百畹，秋菊更餐英。門外滄浪水，可以濯吾纓。一杯酒，問何似，身後名。人間萬事，毫髮常重泰山輕。悲莫悲生離別，樂莫樂新相識，兒女古今情。富貴非吾事，歸與白鷗盟。

又 醉吟
四坐且勿語，聽我醉中吟。池塘春草未歇，高樹變鳴禽。鴻雁初飛江上，蟋蟀還來牀下，時序百年心。誰要卿料理，山水有清音。歡多少，歌長短，酒淺深。而今已不如昔，後定不如今。

〈五三二〉

閒處直須行樂，良夜更教秉燭，高會惜分陰。白髮短如許，黃菊倩誰簪。

賀新郎 別茂嘉十二弟。鵜鴂、杜鵑實兩種，見《離騷補註》
綠樹聽鵜鴂。更那堪、鷓鴣聲住，杜鵑聲切。啼到春歸無尋處，苦恨芳菲都歇。算未抵，人間離別。馬上琵琶關塞黑，更長門、翠輦亂金闕。看燕燕、送歸妾。將軍百戰身名裂。向河梁、回頭萬里，故人長絕。易水蕭蕭西風冷，滿座衣冠似雪。正壯士、悲歌未徹。啼鳥還知如許恨，料不啼清淚長啼血。誰共我，醉明月。

又 邑中園亭，僕皆爲賦此詞。一日，獨坐停雲，水聲山色，競來相娛，意溪山欲援例者，遂作數語，庶幾彷彿淵明思親友之意云
甚矣吾衰矣。悵平生、交游零落，只今餘幾。白髮空垂三千丈，一笑人間萬事。問何物、能令公喜。我見青山多嫵媚，料青山、見我應如是。情與貌，略相似。一尊搔首東窗裏。想淵明、停雲詩就，此時風味。江左沈酣求名者，豈識濁醪妙理。回首叫、雲飛風起。不恨古人吾不見，恨古人、不見吾狂耳。知我者，二三子。

〈五三三〉

沁園春 將上酒，戒酒杯使勿近
杯汝來前，老子今朝，點檢形骸。甚長年抱渴，咽如焦釜，于今喜睡，氣似奔雷。汝說劉伶，古今達者，醉後何妨死便埋。渾如此，歎汝於知己，眞少恩哉。更憑歌舞爲媒。算合作、平居鴆毒猜。況怨無大小，生於所愛，物無美惡，過則爲災。與汝成言，勿留亟退，吾力猶能肆汝杯。杯再拜，道麾之即去，招則須來。

感皇恩 讀莊子有所思
案上數編書，非莊即老。會說忘言始知道。萬言千句，自不能忘堪笑。朝來梅雨霽，青青好。一壑一丘，輕衫短帽。白髮多時故人少。子雲何在，應有玄經遺草。江河流日夜，何時了。

粉蝶兒 和晉臣賦落花
昨日春如，十三女兒學繡。一枝枝、不教花瘦。甚無情，便下得，雨僝風僽。向園林、舖作地衣紅縐。而今春似，輕薄蕩子難久。記前時、送春歸後。把春波，都釀作，一江春酎。

〈五三四〉

約清愁、楊柳岸邊相候。

浪淘沙 山寺夜半聞鐘
身世酒杯中。萬事皆空。古來三五箇英雄。雨打風吹何處是，漢殿秦宮。夢入少年叢。歌舞忽忽。老僧夜半誤鳴鐘。驚起西窗眠不得，捲地西風。

唐河傳 傚《花間集》
春水。千里。孤舟浪起。夢攜西子。覺來村巷夕陽斜。幾家。短牆紅杏花。晚雲做造些兒雨。折花去。岸上誰家女。太狂顛。那岸邊。柳綿。被風吹上天。

西江月 以家事付兒曹，示之
萬事雲煙忽過，一身蒲柳先衰。而今何事最相宜。宜醉宜遊宜睡。早趁催科了納，更量出入收支。迺翁依舊管些兒。管竹管山管水。

醜奴兒 書博山道中壁
少年不識愁滋味，愛上層樓。

〈五三五〉

愛上層樓。爲賦新詞強說愁。而今識盡愁滋味，欲說還休。欲說還休。卻道天涼好箇秋。

漢宮春 立春日
春已歸來，看美人頭上，裊裊春幡。無端風雨，未肯收盡餘寒。年時燕子，料今宵、夢到西園。渾未辦、黃柑薦酒，更傳青韭堆盤。却笑東風從此，便薰梅染柳，更沒些閒。閒時又來鏡裏，轉變朱顏。清愁不斷，問何人、會解連環。生怕見、花開花落，朝來塞燕先還。

鷓鴣天 離豫章別司馬漢章大監
聚散怱怱不偶然。二年遍歷楚山川。但將痛飲酬風月，莫放離歌入管絃。縈綠帶，點青錢。東湖天水碧連天。明朝放我東歸去，後夜相思月滿船。

又 博山寺壁
不向長安路上行。却教山寺厭逢迎。味無味處求吾樂，材不材間過此生。寧作我，豈其卿。人間走遍却歸耕。一松一竹眞朋友，山鳥山花好弟兄。

〈五三六〉

浣溪沙 常山道中
北隴田高踏水頻。西溪禾早已嘗新。隔牆沽酒醉纖鱗。忽有微涼何處雨，更無留影霎時雲。賣瓜聲過竹邊村。

生查子
去年燕子來，簾幕深深處。香徑得泥歸，都把琴書汚。今年燕子來，誰聽呢喃語。不見捲簾人，一陣黃昏雨。

太常引 建康中秋爲呂叔潛賦
一輪秋影轉金波。飛鏡又重磨。把酒問姮娥。被白髮、欺人奈何。乘風好去，長空萬里，直下看山河。斫去桂婆娑。人道是、清光更多。

柳梢青 辛酉生日前兩日，夢一道士話長年之術，夢中痛以理折之，覺而賦八難之辭
莫錬丹難。黃河可塞，金可成難。休辟穀難。吸風飲露，長忍飢難。勸君莫遠遊難。

〈五三七〉

何處有、西王母難。休采藥難。人沈下土，我上天難。

水調歌頭 趙昌父七月望日用東坡韻，敘太白東坡事見寄，過相褒借，且有秋水之約。八月十四日，余臥病博山寺中，因用韻爲謝，兼簡子似
我志在寥闊，疇昔夢登天。摩挲素月，人世俛仰已千年。有客驂麟幷鳳，云遇青山赤壁，相約上高寒。酌酒援北斗，我亦蝨其間。少歌曰，神甚放，形則眠。鴻鵠一再高舉，天地睹方圓。欲重歌兮夢覺，推枕惘然獨念，人事底虧全。有美人可語，秋水隔娟娟。

沁園春 靈山齊庵賦，時築偃湖未成
疊嶂西馳，萬馬回旋，衆山欲東。正驚湍直下，跳珠倒濺，小橋橫截，缺月初弓。老合投閒、天教多事，檢校長身十萬松。吾廬小，在龍蛇影外，風雨聲中。爭先見面重重。看爽氣朝來三數峯。似謝家子弟，衣冠磊落，相如庭戶，車騎雍容。我覺其間，雄深雅健，如對文章太史公。新堤路，問偃湖何日，煙雨濛濛。

永遇樂 戲賦辛字送十二弟赴都
烈日秋霜，忠肝義膽，千載家譜。

〈五三八〉

得姓何年，細參辛字，一笑君聽取。艱辛做就，悲辛滋味，總是辛酸辛苦。更十分，向人辛辣，椒桂搗殘堪吐。世間應有，芳甘濃美，不到吾家門戶。比著兒曹，纍纍却有，金印光垂組。付君此事，從今直上，休憶對牀風雨。但贏得，靴紋縐面，記余戲語。

破陣子 爲陳同甫賦壯語以寄
醉裏挑燈看劍，夢回吹角連營。八百里分麾下炙，五十絃翻塞外聲。沙場秋點兵。馬作的盧飛快，弓如霹靂弦驚。了却君王天下事，赢得生前身後名。可憐白髮生。

玉樓春 樂令謂衛玠：人未嘗夢搗虀、餐鐵杵、乘車入鼠穴，以謂世無是事故也。余謂世無是事而有是理，樂所謂無，猶之有也。戲作數語以明之
有無一理誰差別。樂令區區渾未達。事言無處未嘗無，試把所無憑理說。伯夷飢采西山蕨。何異搗虀餐杵鐵。仲尼去衛又之陳，此是乘車入鼠穴。

鷓鴣天 有客慨然談功名，因追念少年時事戲作
壯歲旌旗擁萬夫。

〈五三九〉

錦襜突騎渡江初。燕兵夜娖銀胡䩮，漢箭朝飛金僕姑。追往事，歎今吾。春風不染白髭鬚。都將萬字平戎策，換得東家種樹書。

西江月 遣興
醉裏却貪歡笑，要愁那得功夫。近來始覺古人書。信著全無是處。昨夜松邊醉倒，問松我醉何如。只疑松動要來扶，以手推松曰去。

又
堂上謀臣帷幄，邊頭猛將干戈。天時地理與人和。燕可伐與曰可。此日樓臺鼎鼐，他時劍履山河。都人齊和大風歌。管領羣臣來賀。

滿江紅
漢水東流，都洗盡，髭胡膏血。人盡說、君家飛將，舊時英烈。破敵金城雷過耳，談兵玉帳冰生頰。想王郎、結髮賦從戎，傳遺業。腰間劍，聊彈鋏。尊中酒，堪爲別。況故人新擁，漢壇旌節。馬革裹屍當自誓，蛾眉伐性休重說。但從今、記取楚樓風，裴臺月。

〈五四〇〉

永遇樂 京口北固亭懷古
千古江山，英雄無覓，孫仲謀處。舞榭歌臺，風流總被，雨打風吹去。斜陽草樹，尋常巷陌，人道寄奴曾住。想當年，金戈鐵馬，氣吞萬里如虎。元嘉草草，封狼居胥，贏得倉皇北顧。四十三年，望中猶記，烽火揚州路。可堪回首，佛狸祠下，一片神鴉社鼓。憑誰問，廉頗老矣，尚能飯否。

漢宮春 會稽秋風亭觀雨
秦望山頭，看亂雲急雨，倒立江湖。不知雲者爲雨，雨者雲乎。長空萬里，被西風、變滅須臾。回首聽，月明天籟，人間萬竅號呼。誰向若耶溪上，倩美人西去，麋鹿姑蘇。至今故國人望，一舸歸歟。歲云暮矣，問何不、鼓瑟吹竽。君不見，王亭謝館，冷煙寒樹啼烏。

又 會稽蓬萊閣懷古
亭上秋風，記去年嫋嫋，曾到吾廬。山河舉目雖異，風景非殊。功成者去，覺團扇、便與人疏。吹不斷，斜陽依舊，茫茫禹跡都無。千古茂陵詞在，甚風流章句，解擬相如。只今木落江冷，眇眇愁余。

〈五四一〉

故人書報，莫因循、忘却蓴鱸。誰念我，新涼燈火，一編太史公書。

千年調 蔗菴小閣名曰卮言，作此詞以嘲之
卮酒向人時，和氣先傾倒。最要然然可可，萬事稱好。滑稽坐上，更對鴟夷笑。寒與熱，總隨人，甘國老。少年使酒，出口人嫌拗。此箇和合道理，近日方曉。學人言語，未會十分巧。看他門，得人憐，秦吉了。

踏莎行 庚戌中秋後二（夕）帶湖篆岡小酌
夜月樓臺，秋香院宇。笑吟吟地人來去。是誰秋到便淒涼，當年宋玉悲如許。隨分杯盤，等閒歌舞。問他有甚堪悲處。思量却也有悲時，重陽節近多風雨。

南鄉子 登京口北固亭有懷
何處望神州。滿眼風光北固樓。千古興亡多少事，悠悠。不盡長江滾滾流。年少萬兜鍪。坐斷東南戰未休。天下英雄誰敵手。曹劉。生子當如孫仲謀。

〈五四二〉

卜算子
萬里籥浮雲，一噴空凡馬。歎息曹瞞老驥詩，伏櫪如公者。山鳥哢窺簷，野鼠飢翻瓦。老我癡頑合住山，此地菟裘也。

醜奴兒
近來愁似天來大，誰解相憐。誰解相憐。又把愁來做箇天。都將今古無窮事，放在愁邊。放在愁邊。卻自移家向酒泉。

武陵春
走去走來三百里，五日以爲期。六日歸時已是疑。應是望多時。鞭箇馬兒歸去也，心急馬行遲。不免相煩喜鵲兒。先報那人知。

生查子 題京口郡治塵表亭
悠悠萬世功，矻矻當年苦。魚自入深淵，人自居平土。紅日又西沉，白浪長東去。不是望金山。

〈五四三〉

我自思量禹。

水調歌頭 和馬叔度遊月波樓
客子久不到，好景爲君留。西樓著意吟賞，何必問更籌。喚起一天明月，照我滿懷冰雪，浩蕩百川流。鯨飲未吞海，劍氣已橫秋。野光浮。天宇迥，物華幽。中州遺恨，不知今夜幾人愁。誰念英雄老矣，不道功名蕞爾，决策尙悠悠。此事費分說，來日且扶頭。

〈五四四〉

程垓

程垓，字正伯，眉山（今四川省眉山縣）人，有《書舟詞》。
〔清·馮煦《宋六十一家詞選》〕程正伯淒婉緜麗，與草窗所錄《絕妙好詞》家法相近，故是正聲。

攤破江城子
娟娟霜月又侵門。對黃昏。怯黃昏。愁把梅花，獨自泛清尊。酒又難禁花又惱，漏聲遠，一更更，總斷魂。斷魂。斷魂。不堪聞。被半温。香半温。睡也睡也，睡不穩、誰與溫存。只有牀前、紅燭伴啼痕。一夜無眠連曉角，人瘦也，比梅花，瘦幾分。

水龍吟
夜來風雨怱怱，故園定是花無幾。愁多愁極，等閒孤負，一年芳意。柳困花慵，杏青梅小，對人容易。算好春長在，好花長見，元只是、人憔悴。回首池南舊事。恨星星、不堪

〈五四五〉

重記。如今但有，看花老眼，傷時清淚。不怕逢花瘦，只愁怕、老來風味。待繁紅亂處，留雲借月，也須拚醉。

摸魚兒
掩淒涼、黃昏庭院，角聲何處嗚咽。矮窗曲屋風燈冷，還是苦寒時節。凝竚切。念翠被熏籠，夜夜成虛設。倚欄愁絕。聽鳳竹聲中，犀影帳外，簌簌釀寒輕雪。傷心處，卻憶當年輕別。梅花滿院初發。吹香弄蕊無人見，惟有暮雲千疊。情未徹。又誰料而今，好夢分胡越。不堪重說。但記得當初，重門鎖處，猶有夜深月。

酷相思
月掛霜林寒欲墜。正門外、催人起。奈離別、如今眞個是。欲往也、留無計。欲去也，來無計。馬上離魂衣上淚。各自箇、供憔悴。問江路梅花開也未。春到也、須頻寄。人到也、須頻寄。

卜算子
獨自上層樓，樓外青山遠。

〈五四六〉

望到斜陽欲盡時，不見西飛雁。獨自下層樓，樓下蛩聲怨。待到黃昏月上時，依舊柔腸斷。

入塞
好思量。正秋風、半夜長。奈銀缸一點，耿耿背西窗。衾又涼。枕又涼。露華淒淒月半牀。照得人、眞個斷腸。窗前誰浸木犀黃。花也香。夢也香。

憶秦娥
愁無語。黃昏庭院黄梅雨。黃梅雨。新愁一寸，舊愁千縷。杜鵑叫斷空山苦。相思欲計人何許。人何許。一重雲斷，一重山阻。

〈五四七〉

蔡戡

蔡戡（一一四一——？），字定夫，莆田（今福建省莆田縣）人，蔡襄四世孫。乾道二年（一一六六）進士。七年（一一七一），召試館職，授祕書省正字。八年（一一七二），知江陰軍。淳熙十年（一一八三），淮東總領。十一年（一一八四），湖廣總領。紹熙元年（一一九〇），知明州，被論罷。五年（一一九四），司農卿兼知臨安府。又會權戶部侍郎。慶元元年（一一九五），帥豫章。有《定齋集》，自《永樂大典》輯出。

水調歌頭 送趙帥鎮成都
擁節出閩嶠，易鎮上岷山。東西嶮岨，分陝初不在榮觀。痛念兩河未復，獨作中流砥柱，屹若障狂瀾。極目神京遠，百萬虎貔閒。趁良時，攄豹略，勇聲歡。風飛雷厲，威行逆虜膽生寒。漢寢周原如舊，一掃腥膻醜類，談笑定三關。識取投機會，莫作等閒看。

〈五四八〉

趙師俠

趙師俠，字介之，宋宗室，居新淦（今江西省新干縣）人。孝宗淳熙二年（一一七五）進士。淳熙十五年（一一八八），爲江華郡丞。有《坦庵長短句》一卷。

滿江紅 丙辰中秋定王臺即席餞富次律
涼入三湘，秋氣爽、江澄沙白。人欲去、離愁黯黯，莫留行色。盍在中朝陪鵷鷺，暫來南楚分風月。與元樞、鶚薦共扶搖，朝天闕。皇華使，和戎策。西府贊，中興業。有緇衣同美，武公勛烈。檣燕已知添別意，驪駒誰爲歌新闋。恨此情、似月過中秋，圓還缺。

〈五四九〉

陳亮

陳亮（一一四三——一一九四），字同甫，婺州永康（今浙江省永康縣）人。爲人才氣超邁，喜談兵。隆興初，與金人議和，獨亮持不可，上《中興五論》，力主抗金。紹熙四年（一一九三），策進士，擢第一，授簽書建康府判官廳公事，未至官，明年卒，年五十二。有《龍川詞》。
〔宋·葉適《水心集》卷二十九〕同甫長短句四卷，每一章成，輒自歎曰：「平生經濟之懷，略已陳矣。」予謂微言，多類此也。
〔宋·劉辰翁《須溪集》卷六《辛稼軒詞序》〕陳同甫效之（指稼軒詞），則與左太冲入羣媼相似，亦無面而返。
〔清·劉熙載《藝概》卷四〕陳同甫與稼軒爲友，其人才相若，詞亦相似。

水調歌頭 送章德茂大卿使虜
不見南師久，謾說北羣空。當場隻手，畢竟還我萬夫雄。自笑堂堂漢使，得似洋洋河水，依舊只流東。且復穹廬拜，會向藁街逢。堯之都，舜之壤，禹之封。於中應有，一個半個恥臣戎。萬里腥膻如許，千古英靈安在，磅礴幾時通。胡運何須問，赫日自當中。

〈五五一〉

滿江紅 懷韓子師尚書
曾洗乾坤，問何事、雄圖頓屈。誠著眼、階除當下，又添英物。北向爭衡幽憤在，南來遺恨狂酋失。算淒涼部曲幾人存，三之一。諸老盡，郎君出。恩未報，家何恤。念橫飛直上，有時還戢。笑我只知存飽暖，感君元不論階級。休更上、百尺舊家樓，塵侵帙。

桂枝香 觀木樨有感寄呂郎中
天高氣肅。正月色分明，秋容新沐。桂子初收，三十六宮都足。不辭散落人間去，怕羣花、自嫌凡俗。向他秋晚，喚回春意，幾曾幽獨。是天上、餘香賸馥。怪一樹香風，十里相續。坐對花旁，但見色浮金粟。芙蓉只解添秋思，況東籬、淒涼黄菊。入時太淺，背時太遠，愛尋高躅。

念奴嬌 登多景樓
危樓還望，嘆此意、今古幾人曾會。鬼設神施，渾認作、天限南疆北界。一水橫陳，連崗三面，做出爭雄勢。六朝何事，只成門戶私計。因笑王謝諸人，登高懷遠，也學英雄

〈五五二〉

涕。憑却長江管不到，河洛腥膻無際。正好長驅，不須反顧，尋取中流誓。小兒破賊，勢成寧問疆場。

賀新郎 寄辛幼安和見懷韻
老去憑誰說。看幾番、神奇臭腐，夏裘冬葛。父老長安今餘幾，後死無讐可雪。猶未燥、當時生髮。二十五弦多少恨，算世間、那有平分月。胡婦弄，漢宮瑟。樹猶如此堪重別。只使君、從來與我，話頭多合。行矣置之無足問，誰換妍皮癡骨。但莫使、伯牙絃絕。九轉丹砂牢拾取，管精金、只是尋常鐵。龍共虎，應聲裂。

又 酬辛幼安再用韻見寄
離亂從頭說。愛吾民、金繒不愛，蔓藤纍葛。壯氣盡消人脆好，冠蓋陰山觀雪。虧殺我、一星星髮。涕出女吳成倒轉，問魯爲齊弱何年月。丘也幸，由之瑟。斬新換出旗麾別。把當時、一樁大義，拆開收合。據地一呼吾往矣，萬里搖肢動骨。這話霸、又成癡絕。天地洪爐誰扇鞴，算於中，安得長堅鐵。淝水破，關東裂。

〈五五三〉

又 懷辛幼安用前韻
話殺渾閒說。不成敎、齊民也解，爲伊爲葛。樽酒相逢成二老，却憶去年風雪。新著了、幾莖華髪，百世尋人猶接踵，嘆只今兩地三人月。寫舊恨，向誰瑟。男兒何用傷離別。況古來、幾番際會，風從雲合。千里情親長晤對，妙體本心次骨。臥百尺、高樓斗絕。天下適安耕且老，看買犂賣劍平家鐵。壯士淚，肺肝裂。

一叢花 溪堂玩月作
冰輪斜輾鏡天長。江練隱寒光。危欄醉倚人如畫，隔煙村、何處鳴桹。烏鵲倦棲，魚龍驚起，星斗挂垂楊。蘆花千傾水微茫。秋色滿江鄉。樓臺恍似遊仙夢，又疑是、洛浦瀟湘。風露浩然，山河影轉，今古照淒涼。

水龍吟 春恨
鬧花深處層樓，畫簾半倦東風軟。春歸翠陌，平莎茸嫩，垂楊金淺。遲日催花，淡雲閣雨，輕寒輕暖。恨芳菲世界，游人未賞，都付與、鶯和燕。寂寞憑高念遠。向南樓、一聲

〈五五四〉

歸雁。金釵鬬草，青絲勒馬，風流雲散。羅綬分香，翠綃封淚，幾多幽怨。正銷魂，又是疏煙淡月，子規聲斷。

虞美人 春愁
東風蕩颺輕云縷。時送蕭蕭雨。水邊臺榭燕新歸。一口香泥濕帶、落花飛。海棠糝徑鋪香繡。依舊成春瘦。黃昏庭院柳啼鴉。記得那人和月、折梨花。

點絳唇 詠梅月
一夜相思，水邊清淺橫枝瘦。小窗如晝。情共香俱透。清入夢魂，千里人長久。君知否。雨僝云僽。格調還依舊。

鷓鴣天 懷王道甫
落魄行歌記昔遊。頭顱如許尙何求。心肝吐盡無餘事，口腹安然豈遠謀。纔怕暑，又傷秋。天涯夢斷有書不。大都眼孔新來淺，羨爾微官作計周。

〈五五五〉

李訦

李訦(一一四四——一二二〇)，字誠之，自號山澤道人，晉江(今屬福建)人，李邴之孫。以祖廕，補承務郎，歷大理正卿、權戶部侍郎，坐忤韓侂胄罷。起除寶文閣待制。卒年七十七。

六州歌頭 弔武穆鄂王忠烈廟
高皇神武：善駕馭豪英。攘北狄，驅羣盜，命天膺。救蒼生。奈夢繞沙漠，隔温清，屈和好，召大將，歸兵柄，列樞庭。公指汴京。威已震河洛，不顧身烹。失一時機會，嗟左衽吾民。痛岳家軍。孰扶傾。久沈寃憤，七十載，還復遇，帝王眞。表遺烈，錫王號，日照臨。激士心。始識安劉計，寧禍己，是忠臣。我乘傳，訪壁壘，想精明。英氣懍然若在，仍題扁、昭揭天恩。笑原頭芳草，一死不能春。交怨人神。

〈五五六〉

楊炎正

楊炎正(一一四五——?)，正字濟翁，廬陵(今江西省吉安縣)人。楊萬里族弟。慶元二年(一一九六)進士，爲寧遠簿，又任吏部架閣。嘉定三年(一二一〇)，改大理司直。七年(一二一四)，知滕州。被論放罷。又會知瓊州。有詞集曰《西樵語業》。

水調歌頭 登多景樓
寒眼亂空闊，客意不勝秋。強呼斗酒，發興特上最高樓。舒卷江山圖畫，應答龍魚悲嘯，不暇顧詩愁。風露巧欺客，分冷入衣裘。忽醒然，成感慨，望神州。可憐報國無路，空白一分頭。都把平生意氣，只做如今顦顇，歲晚若爲謀。此意仗江月，分付與沙鷗。

蝶戀花 稼軒坐間作，首句用丘六書中語
點檢笙歌多釀酒。不放東風，獨自迷楊柳。院院翠陰停永晝。曲欄隨處堪垂手。昨日解酲今夕又。消得情懷，長被春僝僽。門外馬嘶人去後。亂紅不管花消瘦。

〈五五七〉

劉褒

劉褒，字伯寵，一字春卿，武夷(今福建省崇安縣)人。孝宗淳熙五年(一一七八)進士。除司門郎中，歷官朝請郞，知西全州。嘉定六年(一二一三)，監尙書六部門，放罷。

六州歌頭 上廣西張帥
憑深負阻，蠭午肆奔騰。龍江上，妖氛漲，鯨海外，白波驚。羽檄交飛急，玉帳靜，金韜閟，恢遠馭，振長纓。密分兵。細草黃沙渺渺，西關路、風裊高旌。聽飛霜令肅，堅壁夜無聲。鼓角何神。地中鳴。看追風騎，攢雲槊，雷野轂，激天鉦。飛箭集，旄頭墜，長圍掩，郭東傾。振旅觀旋凱，笳鼓競，繡旗明。刀換犢，戈藏革，士休營。黄色赤雲交映，論功何止蔡州平。想環城蒼玉，深刻入青冥。永詔來今。

〈五五八〉

章良能

章良能(?——一二一四)，字達之，麗水(今浙江省麗水縣)人。居吳興(今浙江省吳興縣)。淳熙五年(一一七八)進士，除著作佐郞。慶元六年(一二〇〇)，除樞密院編修官。嘉泰元年(一二〇一)，爲起居舍人。歷宗正少卿、禮部侍郎兼直學士院，御史中丞、同知樞密院事、參知政事，嘉定七年卒。有詞一首，見《絕妙好詞》。

小重山
柳暗花明春事深。小闌紅芍藥，已抽簪。雨餘風軟碎鳴禽。遲遲日，猶帶一分陰。往事莫沈吟。身時序好，且登臨。舊游無處不堪尋。無尋處，惟有少年心。

〈五五九〉

張鎡

張鎡(一一五三——?)，字功甫，號約齋。祖籍西秦(今陝西省)，居臨安，張俊諸孫。淳熙五年(一一七八)，直秘閣通判婺州。慶元元年(一一九五)，司農寺主簿，三年(一一九七)，司農寺丞。開禧三年(一二〇七)，爲司農少卿。坐事追兩送廣德軍居住。嘉定四年(一二一一)，坐扇搖國本，除名象州編管卒。有《玉照堂詞》。

江城子 凱旋
春風旗鼓石頭城。急麾兵。斬長鯨。緩帶輕裘，乘勝討蠻荆。蟻聚蜂屯三十萬，軍面縛，赴行營。舳艫千里大江横。凱歌聲。犬羊驚。尊俎風流，談笑酒徐傾。北望旄頭今已滅，河漢淡，兩臺星。

滿庭芳 促織兒
月洗高梧，露溥幽草，寶釵樓外秋深。土花沿翠，螢火墜牆陰。靜聽寒聲斷續，微韻

〈五六〇〉

轉、淒咽悲沈。争求侶，殷勤勸織，促破曉機心。兒時，會記得，呼燈灌穴，斂步隨音。任滿身花影，猶自追尋。攜向華堂戲鬬，亭臺小、籠巧妝金。今休說，從渠牀下，涼夜伴孤吟。

水調歌頭 項平甫大卿索賦武昌凱歌
忠肝貫日月，浩氣抉雲霓。詩書名帥，談笑果勝棘門兒。牛弩旁穿七札，虎將分行十道，先解近城圍。一騎夜飛火，捷奏上天墀。暢皇威，宣使指，領全師。襄陽耆舊，請公直過洛之西。簞食歡呼迎處，已脫氈裘左袵，還著舊藏衣。笳鼓返金闕，風采震華夷。

〈五六一〉

劉過

劉過(一一五四——一二〇六)，字改之，號龍洲道人。廬陵(今江西省吉安縣)人。嘗伏闕上書，請光宗過宮，復以書抵時宰，陳恢復方略，不報。於浪荆楚間。開禧二年(一二〇六)卒，年五十三。有《龍洲集》。
〔宋·黃昇《中興以來絕妙詞選》卷五〕(劉過)其詞多壯語，蓋學稼軒者也。
〔元・陶宗儀《輟耕錄》卷十五〕 宋劉改之先生過，詞瞻逸有思致。
〔清‧劉熙載《藝概》卷四〕 劉改之詞，狂逸中自饒俊致，雖沈著不及稼軒，足以自成一家。其有意效稼軒體者。
〔清·馮熙《宋六十一家詞選・例言》〕 龍洲自是稼軒附庸，然得其豪放，未得其宛轉。

沁園春 御閱還上郭殿帥
玉帶猩袍，遙望翠華，馬去似龍。擁貂蟬爭出，千官鱗集，貔貅不斷，萬騎雲從。細柳營開，團花袍窄，人指汾陽郭令公。山西將，算韜鈐有種，五世元戎。旌旗蔽滿寒空。魚陣整、從容虎帳中。想刀明似雪，縱橫脫鞘，箭飛如雨，霹靂鳴弓。威撼邊城，氣吞胡虜，慘

〈五六二〉

淡塵沙吹北風。中興事，看君王神武，駕馭英雄。

又 寄稼軒承旨
斗酒彘肩，風雨渡江，豈不快哉。被香山居士，約林和靖，與東坡老，駕勒吾回。坡謂西湖，正如西子，濃抹淡妝臨鏡臺。二公者，皆掉頭不顧，只管銜杯。白雲天竺飛來。圖畫裏、崢嶸樓觀開。愛東西雙澗，縱橫水繞，兩峯南北，高下雲堆。逋曰不然，暗香浮動，爭似孤山先探梅。須晴去，訪稼軒未晚，且此徘徊。

又 張路分秋閱
萬馬不嘶，一聲寒角，令行柳營。見秋原如掌，槍刀突出，星馳鐵騎，陣勢縱橫。人在油幢，戎韜總制，羽箭從容裘帶輕。君知否，是山西將種，曾繫詩盟。龍蛇紙上飛騰。看落筆四筵風雨驚。便塵沙出塞，封侯萬里，印金如斗，未愜平生。拂拭腰間，吹毛劍在，不斬樓蘭心不平。歸來晚，聽隨軍鼓吹，已帶邊聲。

〈五六三〉

糖多令 安遠樓小集，侑觴歌板之姬黃其姓者，乞詞於龍洲道人，爲賦此糖多令，同柳阜之、劉去非、石民瞻、周嘉仲、陳孟參、孟容，時八月五日也。
蘆葉滿汀洲。寒沙帶淺流。二十年、重過南樓。柳下繫舟猶未穩，能幾日、又中秋。黃鶴斷磯頭。故人今在不。舊江山、渾是新愁。欲買桂花同載酒，終不是、少年遊。

沁園春 寄辛稼軒
古豈無人，可以似吾，稼軒者誰。擁七州都督，雖然陶侃，機明神鑒，未必能詩。常袞何如，羊公聊爾，千騎東方侯會稽。中原事，縱匈奴未滅，畢竟男兒。平生出處天知。算整頓乾坤終有時。問湖南賓客，侵尋老矣，江西戶口，流落何之。盡日樓臺，四邊屏障，目斷江山魂欲飛。長安道，奈世無劉表，王粲疇依。

賀新郎
老去相如倦。向文君說似，而今怎生消遣。衣袂京塵曾染處，空有香紅尙軟。料彼此、魂銷腸斷。一枕新涼眠客舍，聽梧桐、疏雨秋聲顫。燈暈冷，記初見。樓低不放珠簾

〈五六四〉

捲。晚妝殘、翠鈿狠藉，淚痕凝面。人道愁來須殢酒，無奈愁深酒淺。但寄興、焦琴紈扇。莫鼓琵琶江上曲，怕荻花、楓葉倶淒怨。雲萬疊，寸心遠。(自跋：壬子春，余試牒四明，賦贈老娼，至今天下與禁中皆歌之。江西人來，以爲鄧南秀詞，非也。)

又
彈鋏西來路。記忽忽、經行十日，幾番風雨。夢裏尋秋秋不見，秋在平蕪遠樹。雁信落，家山何處。萬里西風吹客鬢，把菱花、自笑人如許。留不住，少年去。男兒事業無憑據。記當年、悲歌撃楫，酒酣箕踞。腰下光鋩三尺劍，時解挑燈夜語。誰更識、此時情緒。喚起杜陵風月手，寫江東渭北相思句。歌此恨，慰羇旅。

四字令
情深意眞。眉長鬢靑。小樓明月調箏。寫春風數聲。思君憶君。魂牽夢縈。翠銷香暖雲屏。更那堪酒醒。

六州歌頭 題岳鄂王廟

〈五六五〉

又
中興諸將，誰是萬人英。身草莽，人雖死，氣塡膺。尙如生。年少起河朔，弓兩石，劍三尺，定襄陽，開虢洛，洗洞庭。北望帝京。狡兔依然在，良犬先烹。過舊時營壘，荆鄂有遺民。憶故將軍。淚如傾。說當年事，知恨苦，不奉詔，僞耶眞。臣有罪，陛下聖，可鑒臨。一片心。萬古分茅土，終不到，舊姦臣。人世夜，白日照，忽開明。袞佩冕圭百拜，九泉下、榮感君恩。看年年三月，滿地野花春。鹵簿迎神。

又
鎮長淮，一都會，古揚州。升平日，珠簾十里春風、小紅樓。誰知艱難去，邊塵暗，胡馬擾，笙歌散，衣冠渡，使人愁。屈指細思，血戰成何事，萬戶封侯。但瓊花無恙，開落幾經秋。故壘荒丘。似含羞。悵望金陵宅，丹陽郡，山不斷綢繆。興亡夢，榮枯淚，水東流，甚時休，野竈炊煙裏，依然是，宿貔貅。歎燈火，今蕭索，尙淹留。莫上醉翁亭，看濛濛雨、楊柳絲柔。笑書生無用，富貴拙身謀。騎鶴東遊。

清平樂
新來塞北。傳到眞消息。赤地居民無一粒。更五單于争立。維師尙父鷹揚。熊羆百萬堂堂。看取黃金假鉞，歸來異姓眞王。

〈五六六〉

姜夔

姜夔(約一一五五——約一二二一)，字堯章，鄱陽(今江西省波陽縣)人。父知漢陽縣，夔幼隨宦，往來沔、鄂幾二十年。淳熙間，客湖南，蕭德操愛其詞，妻以兄子，因寓湖州，自號白石道人。會上書乞正太常雅樂，得免解，訖不第，以布衣終。有詞集傳世。
〔宋·張炎《詞源》卷下〕 姜白石(詞)如野雲孤飛，去留無迹。
〔宋·黃昇《中興以來絕妙詞選》卷六〕 姜堯章(略)中興詩家名流，詞極精妙，不減清眞樂府，其間高處，有美成所不能及。
〔清·汪森《詞綜序》〕 西蜀南唐而後，作者日盛，宣和君臣，轉相矜尙；曲調愈多，流派爲之亦別。短長互見，言情或失之俚，使事或失之忼。鄱陽姜夔出，句琢字練，歸於醇雅，於是史達祖、高觀國羽翼之；張輯、吳文英師之於前；趙以夫、周密、陳允衡、王沂孫、張炎效之於後。譬之於樂，舞《箭》至於九變，而詞之能事畢矣。
〔清·周濟《宋四家詞選序》〕 白石脫胎稼軒，變雄健爲清剛，變馳驟為疏宕。蓋二公皆極熱中，故氣味吻合，辛寬姜窄，寬，故容藏；窄，故鬥硬。
〔清·劉熙載《藝概》卷四〕 白石才子之詞，稼軒豪傑之詞。才子、豪傑，各從其類愛之，強論

〈五六七〉

得失，皆偏辭也。
姜白石詞幽韻冷香，令人挹之無盡。擬諸形容，在樂則琴，在花則梅也。
〔清·陳廷焯《白雨齋詞話》卷二〕 姜堯章詞，清虛騷雅，每於伊鬱中饒蘊藉，清眞之勁敵，南宋一大家也。夢窗、玉田諸人，未易接武。

點絳唇 丁未冬過吳松作
燕雁無心，太湖西畔隨雲去。數峯清苦。商略黄昏雨。第四橋邊，擬共天隨住。今何許。憑欄懷古。殘柳參差舞。

鷓鴣天 己酉之秋苕溪記所見
京洛風流絕代人。因何風絮落溪津。籠鞋淺出鴉頭襪，知是淩波縹緲身。紅乍笑，綠長嚬。與誰同度可憐春。鴛鴦獨宿何曾慣，化作西樓一縷雲。

又 丁巳元日
柏綠椒紅事事新。隔籬燈影賀年人。三茅鐘動西窗曉，詩鬢無端又一春。情對客，

〈五六八〉

緩開門。梅花閒伴老來身。嬌兒學作人間字，鬱壘神荼寫未眞。

又 正月十一日觀燈
巷陌風光縱賞時。籠紗未出馬先嘶。白頭居士無呵殿，只有乘肩小女隨。花滿市、月侵衣。少年情事老來悲。沙河塘上春寒淺，看了遊人緩緩歸。

又 元夕不出
憶昨天街預賞時。柳慳梅小朱教知。而今正是歡遊夕，卻怕春寒自掩扉。簾寂寂，月低低。舊情惟有絳都詞。芙蓉影暗三更後，臥聽鄰娃笑語歸。

又 元夕有所夢
肥水東流無盡期。當初不合種相思。夢中未比丹青見，暗裏忽驚山鳥啼。春未綠，鬢先絲。人間別久不成悲。誰敎歲歲紅蓮夜，兩處沈吟各自知。

又 十六夜出

〈五六九〉

輦路珠簾兩行垂。千枝銀燭舞僛僛。東風歷歷紅樓下，誰識三生杜牧之。歡正好，夜何其。明朝春過小桃枝。鼓聲漸遠遊人散，惆悵歸來有月知。

杏花天(影) 丙午之冬，發沔口，丁未正月二日，道金陵。北望淮楚，風日清淑，小舟挂席，容與波上
綠絲低拂鴛鴦浦。想桃葉、當時喚渡。又將愁眼與春風，待去。倚蘭橈、更少駐。金陵路。鶯吟燕舞。算潮水、知人最苦。滿汀芳草不成歸，日暮。更移舟、向甚處。

玉梅令 高平調 石湖家自製此聲，未有語實之，命予作。石湖宅南隔河有圃，曰范村，梅開雪落，竹院深靜，而石湖畏寒不出，故戲及之
疏疏雪片。散入溪南苑。春寒鎖、舊家亭館。有玉梅幾樹，背立怨東風，高花未吐，暗香已遠。公來領略，梅花能勸。花長好、願君更健。便揉春爲酒，翦雪作新詩，拚一日、繞花千轉。

踏莎行 自河東來，丁未元日至金陵，江上感夢而作

〈五七〇〉

燕燕輕盈，鶯鶯嬌軟。分明又向華胥見。夜長爭得薄情知，春初早被相思染。別後書辭，別時針綫。離魂暗逐郎行遠。淮南皓月冷千山，冥冥歸去無人管。

浣溪沙 丙辰歲不盡五日，吳松作
雁怯重雲不肯啼。畫船愁過石塘西。打頭風浪惡禁持。春浦漸生迎櫂綠，小梅應長亞門枝。一年燈火要人歸。

霓裳中序第一 丙午歲，留長沙，登祝融，因得其祠神之曲曰《黃帝鹽》、《蘇合香》。又于樂工故書中得商調《霓裳曲》十八闋，皆虛譜無詞。按沈氏樂律，《霓裳》道調，此乃商調。樂天詩云：「散序六闋」，此特兩闋，未知孰是。然音節閒雅，不類今曲。予不暇盡作，作中序一闋傳于世。予方羇遊，感此古音，不自知其辭之怨抑也
亭臯正望極。亂落江蓮歸未得。多病卻無力氣。況紈扇漸疏，羅衣初索。流光過隙。歎杏梁、雙燕如客。人何在，一簾淡月，彷彿照顏色。幽寂。亂蛩吟壁。動庾信、清愁似織。沈思年少浪迹。笛裏關山，柳下坊陌。墜紅無信息。漫暗水、涓涓溜碧。漂零久，而今何意，醉臥酒壚側。

〈五七一〉

慶宮春 紹熙辛亥除夕，予別石湖歸吳興，雪後夜過垂虹，嘗賦詩云：「笠澤茫茫雁影微，玉峯重疊護雲衣，長橋寂寞春寒夜，只有詩人一舸歸。」後五年冬，復與俞商卿、張平甫、銛樸翁自封禺同載詣梁溪，道經吳松。山寒天迥，雲浪四合。中夕相呼步垂虹，星斗下垂，錯雜漁火，朔吹凛凛，卮酒不能支。樸翁以衾自纏，猶相與行吟，因賦此闋，蓋過旬塗藁乃定。樸翁咎予無益，然意所耽，不能自已也。平甫、商卿、樸翁皆工于詩，所出奇詭，予亦強追逐之。此行既歸，各得五十餘解
雙槳蓴波，一蓑松雨，暮愁漸滿空闊。呼我盟鷗，翩翩欲下，背人還過木末。那回歸去，蕩雲雪、孤舟夜發。傷心重見，依約眉山，黛痕低壓。采香徑裹春寒，老子婆娑，自歌誰答。垂虹西望，飄然引去，此興平生難遏。酒醒波遠，政凝想、明璫素襪。如今安在，唯有闌干，伴人一霎。

齊天樂 黃鍾宮 丙辰歲，與張功父會飲張達可之堂，聞屋壁間蟋蟀有聲、功父約予同賦，以授歌者。功父先成，辭甚美。予裴回末利花間，仰見秋月，頓起幽思，尋亦得此。蟋蟀，中都呼為促織，善闘。好事者或以三三十萬錢致一枚，鏤象齒為樓觀以貯之

〈五七二〉

庾郎先自吟愁賦。淒淒更聞私語。露溼銅鋪，苔侵石井，都是曾聽伊處。哀音似訴。正思婦無眠，起尋機杼。曲曲屏山，夜涼獨自甚情緒。西窗又吹暗雨。爲誰頻斷續，相和砧杵。候館迎秋，離宮弔月，別有傷心無數。豳詩漫與。笑籬落呼燈，世間兒女。寫入琴絲，一聲聲更苦。(宣政間有士大夫製蟋蟀吟。)

滿江紅 《滿江紅》舊調用仄韻，多不協律。如末句云「無心撲」三字，歌者將「心」字融入去聲，方諧音律。予欲以平韻爲之，久不能成。因泛巢湖，聞遠岸簫鼓聲。問之舟師，云：居人爲此湖神姥壽也。予因祝曰：得一席風徑至居巢，當以平韻《滿江紅》爲迎送神曲。言訖，風與筆俱駛，頃刻而成。末句云「聞佩環」，則協律矣。書以綠牋，沈于白浪。辛亥正月晦也。是歲六月，復過祠下，因刻之柱間。有客來自巢湖云：土人祠姥，輒能歌此詞。按曹操至濡須口，孫權遺操書曰：春水方生，公宜速去。操曰：孫權不欺孤，乃徹軍還。濡須口與東關相近，江湖水之所出入。予意春水方生，必有司之者，故歸其功于姥云
仙姥來時，正一望、千頃翠瀾。旌旗共、亂雲俱下，依約前山。命駕羣龍金作軛，相從諸娣玉爲冠。(廟中列坐如夫人者十三人。)向夜深、風定悄無人，聞佩環。神奇處，君試看。奠淮右，阻江南。遣六丁雷電，別守東關。卻笑英雄無好手，一篙春水走曹瞞。又怎知、人

〈五七三〉

在小紅樓、簾影間。

一萼紅 丙午人日，予客長沙別駕之觀政堂。堂下曲沼，沼西負古垣，有盧橘幽篁，一徑深曲。穿徑而南，官梅數十株，如椒、如菽，或紅破白露，枝影扶疏。著屐蒼苔細石間，野興横生，亟命駕登定王臺，亂湘流，入麓山。湘雲低昂，湘波容與。興盡悲來，醉吟成調
古城陰。有官梅幾許，紅萼未宜簪。池面冰膠，牆腰雪老，雲意還又沈沈。翠藤共、閒穿徑竹，漸笑語、驚起臥沙禽。野老林泉，故王臺榭，呼喚登臨。南去北來何事，蕩湘雲楚水，目極傷心。朱戶黏雞，金盤簇燕，空歎時序侵尋。記會共、西樓雅集，想垂楊、還嫋萬絲金。待得歸鞍到時，只怕春深。

念奴嬌 予客武陵，湖北憲治在焉。古城野水，喬木參天。予與二三友日蕩舟其間，薄荷花而飲，意象幽閒，不類人境。秋水且涸，荷葉出地尋丈，因列坐其下，上不見日，清風徐來，綠雲自動，間于疏處窺見遊人畫船，亦一樂也。朅來吳興，數得相羊荷花中。又夜泛西湖，光景奇絕。故以此句寫之
鬧紅一舸，記來時、嘗與鴛鴦爲侶。三十六陂人未到，水佩風裳無數。翠葉吹涼，玉容

〈五七四〉

銷酒，更灑菰蒲雨。嫣然搖動，冷香飛上詩句。日暮。靑蓋亭亭，情人不見，爭忍淩波去。只恐舞衣寒易落，愁入西風南浦。高柳垂陰，老魚吹浪，留我花間住。田田多少，幾回沙際歸路。

法曲獻仙音 俗名大石 黃鍾商 張彥功官舍在鐵冶嶺上，即昔之教坊使宅。高齋下瞰湖山，光景奇絕。予數過之，爲賦此
虛閣籠寒，小簾通月，暮色偏憐高處。樹隔離宮，水平馳道，湖山盡入尊俎。奈楚客淹留久，砧聲帶愁去。屢回顧。過秋風、未成歸計。誰念我、重見冷楓紅舞。喚起淡妝人，問逋仙、今在何許。象筆鸞牋，甚而今、不道秀句。怕平生幽恨，化作沙邊煙雨。

琵琶仙 黃鍾商 《吳都賦》云：「戶藏煙浦，家具畫船。」唯吳興爲然。春遊之盛，西湖未能過也。己酉歲，予與蕭時父載酒南郭，感遇成歌
雙槳來時，有人似、舊曲桃根桃葉。歌扇輕約飛花，蛾眉正奇絕。春漸遠、汀洲自綠，更添了、幾聲啼鳥。十里揚州，三生杜牧，前事休說。又還是、宮燭分煙，奈愁裏、匆匆換時節。都把一襟芳思，與空階楡莢。千萬縷、藏鴉細柳，爲玉尊、起舞回雪。想見西出陽

〈五七五〉

關，故人初別。

玲瓏四犯 此曲雙調。世別有大石調一曲。越中歲暮聞簫鼓感懷
疊鼓夜寒，垂燈春淺，匆匆時事如許。倦遊歡意少，俯仰悲今古。江淹又吟恨賦。記當時、送君南浦。萬里乾坤，百年身世，唯有此情苦。揚州柳，垂官路。有輕盈換馬，端正窺戶。酒醒明月下，夢逐潮聲去。文章信美知何用，漫赢得、天涯羇旅。教說與。春來要尋花伴侶。

探春慢 予自孩幼從先人宦于古沔，女須因嫁焉。中去復來，幾二十年。豈惟娣姐之愛，沔之父老兒女子，亦莫不予愛也。丙午冬，千巖老人約予過苕霅，歲晚乘濤載雪而下。顧念依依，殆不能去。作此曲別鄭次皐、辛克清、姚剛中諸君
衰草愁煙，亂鴉送日，風沙迴旋平野。拂雪金鞭，欺寒茸帽，還記章臺走馬。誰念漂零久，漫贏得、幽懷難寫。故人清沔相逢，小窗閒共情話。長恨離多會少，重訪問竹西，珠淚盈把。雁磧波平，漁汀人散，老去不堪遊冶。無奈苕溪月，又照我、扁舟東下。甚日歸來，梅花零亂春夜。

〈五七六〉

八歸 湘中送胡德華
芳蓮墜粉，疏桐吹綠，庭院暗雨乍歇。無端抱影銷魂處，還見篠牆螢暗。蘚階蛬切。送客重尋西去路，問水面、琵琶誰撥。最可惜、一片江山，總付與啼塢。長恨相從未款，而今何事，又對西風離別。渚寒煙淡，櫂移人遠，縹緲行舟如葉。想文君望久，倚竹愁生步羅襪。歸來後、翠尊雙飲，下了珠簾，玲瓏閒看月。

揚州慢 中呂宮 淳熙丙申至日，予過維揚。夜雪初霽，薺麥彌望。入其城，則四顧蕭條，寒水自碧，暮色漸起，戍角悲吟。予懷愴然，感慨今昔，因自度此曲。千巖老人以爲有《黍離》之悲也。
淮左名都，竹西佳處，解鞍少駐初程。過春風十里，盡薺麥青青。自胡馬窺江去後，廢池喬木，猶厭言兵。漸黄昏，清角吹寒，都在空城。杜郎俊賞，算而今、重到須驚。縱豆蔻詞工，青樓夢好，難賦深情。二十四橋仍在，波心蕩、冷月無聲。念橋邊紅藥，年年知爲誰生。

〈五七七〉

長亭怨慢 中呂宮 予頗喜自製曲，初率意爲長短句，然後協以律，故前後闋都不同。桓大司馬云：「昔年種柳，依依漢南。今看搖落，悽愴江潭。樹猶如此，人何以堪。」此語予深愛之
漸吹盡、枝頭香絮。是處人家，綠深門戶。遠浦縈迴，暮帆零亂向何許。閱人多矣，誰得似、長亭樹。樹若有情時，不會得、青青如此。日暮。望高城不見，只見亂山無數。韋郎去也，怎忘得、玉環分付。第一是、早早歸來，怕紅萼、無人爲主。算空有井刀，難翦離愁千縷。

淡黃柳 正平調近 客居合肥南城赤闌橋之西，巷陌淒涼，與江左異。唯柳色夾道，依依可憐。因度此闋，以紓客懷
空城曉角。吹入垂楊陌。馬上單衣寒惻惻。看盡鵝黃嫩綠，都是江南舊相識。正岑寂。明朝又寒食。強攜酒、小橋宅，怕梨花落盡成秋色。燕燕飛來，問春何在，唯有池塘自碧。

〈五七八〉

暗香 仙呂宮 辛亥之冬，予載雪詣石湖。止旣月，授簡索句，且徵新聲。作此兩曲，石湖把玩不已，使工妓隸習之，音節諧婉，乃名之曰《暗香》、《疏影》
舊時月色。算幾番照我，梅邊吹笛。喚起玉人，不管清寒與攀摘。何遜而今漸老，都忘卻、春風詞筆。但怪得、竹外疏花，香冷入瑤席。江國。正寂寂。歎寄與路遙，夜雪初積。翠尊易泣。紅萼無言耿相憶。長記曾攜手處，千樹壓、西湖寒碧。又片片、吹盡也，幾時見得。

疏影
苔枝缀玉。有翠禽小小，枝上同宿。客裏相逢，籬角黃昏，無言自倚修竹。昭君不慣胡沙遠，但暗憶、江南江北。想佩環、月夜歸來，化作此花幽獨。猶記深宮舊事，那人正睡裏，飛近蛾綠。莫似春風，不管盈盈，早與安排金屋。還教一片隨波去，又卻怨、玉龍哀曲。等恁時、重覓幽香，已入小窗橫幅。

〈五七九〉

惜紅衣 吳興號水晶宮，荷花盛麗。陳簡齋云：「今年何以報君恩，一路荷花相送到青墩。」亦可見矣。丁未之夏，予遊千巖，數往來紅香中。自度此曲，以無射宮歌之
簟枕邀涼，琴書換日，睡餘無力。細灑冰泉，井刀破甘碧。牆頭換酒，誰問訊、城南詩客。岑寂。高柳晚蟬，說西風消息。虹梁水陌。魚浪吹香，紅衣半狼藉。維舟試望故國。眇天北。可惜渚邊沙外，不共美人遊歷。問甚時同賦，三十六陂秋色。

淒涼犯 仙呂調犯商調 合肥巷陌皆種柳，秋風夕起騷騷然。予客居闔戶，時聞馬嘶。出城四顧，則荒煙野草，不勝淒黯，乃著此解。琴有《淒涼調》，假以爲名。凡曲言犯者，謂以宮犯商、犯商宮之類。如道調宮「上」字住，雙調亦「上」字住。所住字同，故道調曲中犯雙調，或于雙調曲中犯道調，其他準此。唐人樂書云：「犯有正、旁、偏、側。宮犯宮爲正，宮犯商爲旁，宮犯角爲偏，宮犯羽爲側。」此說非也。十二宮所住字各不同，不容相犯，十二宮特可犯商、角、羽耳。予歸行都，以此曲示國工田正德，使以啞觱栗角吹之，其韻極美，亦曰《瑞鶴仙影》
綠楊巷陌。秋風起、邊城一片離索。馬嘶漸遠，人歸甚處，戍樓吹角。情懷正惡。更蓑草寒煙淡薄。似當時、將軍部曲，迆邐度沙漠。追念西湖上，小舫攜歌，晚花行樂。舊

〈五八〇〉

遊在否，想如今，翠凋紅落。漫寫羊裙，等新雁來時繫著。怕匆匆、不肯寄與，誤後約。

翠樓吟 雙調 淳熙丙午冬，武昌安遠樓成，與劉去非諸友落之，度曲見志。予去武昌十年，故人有泊舟鸚鵡洲者，聞小姬歌此詞，問之頗能道其事，還吳爲予言之。興懷昔遊，且傷今之離索也
月冷龍沙，塵清虎落，今年漢酺初賜。新翻胡部曲，聽氈幕、元戎歌吹。層樓高峙。看檻曲縈紅，簷牙飛翠。人姝麗。粉香吹下，夜寒風細。此地。宜有詞仙，擁素雲黃鶴，與君遊戲。玉梯凝望久，歎芳草、萋萋千里。天涯情味。仗酒祓清愁，花銷英氣。西山外晚來還捲，一簾秋霽。

湘月 長溪楊聲伯典長沙檝櫂，居瀕湘江。窗間所見，如燕公郭熙畫圖，臥起幽適。丙午七月既望，聲伯約予與趙景魯、景望、蕭和父、裕父、時父、恭父大舟浮湘，放乎中流。山水空寒，煙月交映，淒然其爲秋也。坐客皆小冠練服，或彈琴、或浩歌、或自酌、或援筆捜句。予度此曲，即《念奴嬌》之鬲指聲也，于雙調中吹之。鬲指亦謂之過腔，見晁无咎集。凡能吹竹者，便能過腔也

〈五八一〉

五湖舊約，問經年底事，長負清景。暝入西山，漸喚我、一葉夷猶乘興。俗網都收，歸禽時度，月上汀洲冷。中流容與，畫橈不點清鏡。誰解喚起湘靈，煙鬟霧鬓，理哀弦鴻陣。玉麈談玄，歎坐客、多少風流名勝。暗柳蕭蕭，飛星冉冉，夜久知秋信。鱸魚應好，舊家樂事誰省。

永遇樂 次稼軒北固樓詞韻
雲隔迷樓，苔封很石，人向何處。數騎秋煙，一篙寒汐，千古空來去。使君心在，蒼厓綠嶂，苦被北門留住。有尊中酒差可飲，大旗盡繡熊虎。前身諸葛，來遊此地，數語便酬三顧。樓外冥冥，江臯隱隱，認得征西路。中原生聚，神京耆老，南望長淮金鼓。問當時、依依種柳，至今在否。

〈五八二〉

崔與之

崔與之(一一五八——一二三九)，字正子，號菊坡，廣州增城(今廣州市郊區增城縣)人。紹熙四年(一一九三)進士，累官秘書監，權工部侍郎，出知成都府，進本路安撫使。丐歸。理宗朝，召爲吏部尙書、廣東經略安撫使兼知廣州，拜參知政事、右丞相，皆力辭。嘉熙三年(一一一九)卒，年八十二。有詞二首，收所著《崔清獻公集》中。

水調歌頭 題劍閣
萬里雲間戍，立馬劍門關。亂山極目無際，直北是長安。人苦百年塗炭，鬼哭三邊鋒鏑，天道久應還。手寫留屯奏，炯炯寸心丹。對青燈，搔白髮，漏聲殘。老來勳業未就，妨却一身閒。梅嶺綠陰靑子，蒲澗清泉白石，怪我舊盟寒。烽火平安夜，歸夢到家山。

〈五八三〉

吳琚

吳琚，字居父，號雲壑，汴(今河南省開封市)人。高宗后吳氏之姪。乾道九年(一一七三)，特授添差臨安府通判，歷尙書郞，除知明州、兼沿江制置使，尋知鄂州，再知慶元府。慶元二年(一一九六)，以鎮安節度使留守建康。嘉泰二年(一二〇二)，遷少保。

念奴嬌 題浮玉石簰山
我來浮玉，似憑陵滄海，躡金鰲背。又若騎鯨遊汗漫，飛入八荒之外。鐘鼓傳聲，樓臺倒影，不類人間世。徘徊吟眺，恨無陶謝酬對。今古潮落潮生，問英雄多少，與江俱逝。直欲乘風歸閬苑，疑是三生習氣。未辨魚簑，先盟鷗鷺，奈卜鄰無地。從今清夜，夢魂應繞空翠。

浪淘沙
岸柳可藏鴉。路轉溪斜。忘機鷗鷺立汀沙。咫尺鍾山迷望眼，一半雲遮。臨水整

〈五八四〉

烏紗。兩鬢蒼華。故鄉心事在天涯。幾日不來春便老，開盡桃花。

水龍吟
紫皇高宴蕭臺，雙成戲擊瓊包碎。何人爲把，銀河水翦，甲兵都洗。玉樣乾坤，八荒同色一了無塵翳。喜冰銷太液，暖融鳷鵲，端門曉、班初退。聖主憂民深意。轉鴻鈞、滿天和氣。太平有象，三宮二聖萬年千歲。雙玉杯深，五雲樓迥，不妨頻醉。細看來、不是飛花，片片是、豐年瑞。

酹江月
玉虹遙挂，望青山隱隱，一眉如抹。忽覺天風吹海立，好似春霆初發。白馬凌空，瓊鼇駕水，日夜朝天闕。飛龍舞鳳，鬱葱環拱吳越。此景天下應無，東南形勝，偉觀眞奇絕。好是吳兒飛綵幟，蹴起一江秋雪。黃屋天臨，水犀雲擁，看擊中流楫。晚來波靜、海門飛上明月。

〈五八五〉

杜旗

杜旗，字伯高，號橋齋，金華(今浙江省金華縣)人，嘗登呂祖謙之門。淳熙、開禧間，兩以制科薦。兄弟五人，俱有詩名，時稱金華五高。存詞三首，見《詞品》。

酹江月 石頭城
江山如此，是天開萬古，東南王氣。一自髯孫横短策、坐使英雄鵲起。玉樹聲消，金蓮影散，多少傷心事。千年遼鶴，倂疑城郭非是。當日萬駟雲屯，潮生潮落處，石頭孤峙。人笑褚淵今齒冷，只有袁公不死。斜日荒煙，神州何在、欲墮新亭淚。元龍老矣，世間何限餘子。

〈五八六〉

劉仙倫

劉仙倫，一名優，字叔擬，號招山，廬陵(今江西吉安縣)人。趙萬里輯有《招山樂章》一卷。

念奴嬌 送張明之赴京西幕
艅艎東下，望西江千里，蒼茫煙水。試問襄州何處是，雉堞連雲天際。叔子殘碑，臥龍陳迹，遺恨斜陽裏。後來人物，如君瓌偉能幾。其肯爲我來耶，河陽下士，正自強人意。勿謂時平無事也，便以言兵爲諱。眼底山河，樓頭鼓角，都是英雄淚。功名機會，要須閒暇先備。

又 感懷呈洪守
吳山青處，恨長安路斷，黃塵如霧。荆楚西來行塹遠，北過淮堧嚴扈。九塞貔貅，三關虎豹，空作陪京固。天高難叫，若為得訴忠語。追念江左英雄，中興事業，枉被姦臣誤。不見翠華移蹕處，枉負吾皇神武。撃楫憑誰，問籌無計，何日寬憂顧。倚筇長嘆，滿懷清淚

〈五八七〉

如雨。

一剪梅
唱到陽關第四聲。香帶輕分，羅帶輕分。杏花時節雨紛紛。山繞孤村。水繞孤村。更沒心情共酒尊。春衫香滿，空有啼痕。一般離思兩銷魂。馬上黃昏。樓上黃昏。

〈五八八〉

胡惠齋

胡惠齋，平江(今江蘇省蘇州市)人。胡元功之女，尙書黄由之妻。善筆札，精琴畫，寫梅竹尤精。有詞二首，一見《皇宋書錄》，一見《花草粹編》。

百字令 几上凝塵戲畫梅一枝
小齋幽僻，久無人到此，滿地狼藉。几案塵生多少憾，把玉指親傳蹤跡。畫出南枝，正開側面，花蕊俱端的。可憐風韻，故人難寄消息。非共雪月交光，這般造化，豈費東君力。只欠淸香來撲鼻，亦有天然標格。不上寒窗，不隨流水，應不鈿宮額。不愁三弄，祇愁羅袖輕拂。

〈五八九〉

俞國寶

俞國寶，臨川(今江西省臨川縣)人。淳熙間太學生。

風入松
一春長費買花錢。日日醉湖邊。玉驄慣識西湖路，驕嘶過、沽酒壚前。紅杏香中歌舞，綠楊影裏鞦韆。暖風十里麗人天。花壓鬢雲偏。畫船載取春歸去，餘情付、湖水湖煙。明日重扶殘醉，來尋陌上花鈿。

〈五九〇〉

程珌

程珌(一一六四——一二四二)，字懐古，休寧人。紹熙四年(一一九三)進士。知富陽縣，歷官翰林學士知制誥、進寶文閣學士，出知福州、兼福建路安撫使，封新安郡侯。以端明殿學士致仕。淳祐二年(一二四二)卒，年七十九。有《洛水集》，詞收其中。

水調歌頭 登甘露寺多景樓望淮有感
天地本無際，南北竟誰分。樓前多景，中原一恨杳難論。却似長江萬里，忽有孤山兩點，點破水晶盆。爲借鞭霆力，驅去附崑崙。望淮陰，兵冶處，儼然存。看來天意，止欠士雅與劉琨。三拊當時頑石，喚醒隆中一老，細與酌芳尊。孟夏正須雨，一洗北塵昏。

〈五九一〉

鄭域

鄭域(一一五五——?)，字中卿，號松窗，三山(今福建省福州市)人。淳熙十一年(一一八四)進士，曾倅池陽。慶元二年(一一九六)，隨張貴謨使金。嘉定十三年(一二三〇)，行在諸司糧料院幹辦。趙萬里輯有《松窗詞》一卷。

昭君怨
道是花來春未。道是雪來香異。竹外一枝斜。野人家。冷落竹籬茅舍。富貴玉堂瓊榭。兩地不同栽。一般開。

〈五九二〉

戴復古

戴復古(一一六七——?)，字式之，號石屏，天台(今浙江省天台縣)人。會學詩於陸游，未嘗出仕，性好游，足迹遍吳越，家於石屏山下，故以爲號，遂名其集。年八十餘卒。有《石屏詞》一卷。
〔清·紀昀《四庫全書總目提要·石屏詞提要》〕 今觀其詞，亦音韻天成，不費斧鑿，其《望江南》自嘲第一首云：「賈島形模元自瘦，杜陵言語不妨村，誰解學西崑？」復古論詩之宗旨，於此具見。宜其以詩爲詞，時出新意，無一語踏襲也。
〔清·况周頤《蕙風詞話續編》卷一〕 石屏詞往往作豪放語，緜麗是其本色。

滿江紅 赤壁懷古
赤壁磯頭，一番過、一番懷古。想當時、周郎年少，氣吞區宇。萬騎臨江貌虎噪，千艘列炬魚龍怒。卷長波、一鼓困曹瞞；今如許。江上渡，江邊路。形勝地，興亡處。遺蹤，勝讀史書言語。幾度東風吹世換，千年往事隨潮去。問道傍、楊柳爲誰春，搖金縷。

〈五九三〉

賀新郎 寄豐眞州
憶把金罍酒。嘆別來、光陰荏苒，江湖宿舊。世事不堪頻着眼，赢得兩眉長皺。但東望、故人翹首。木落山空天遠大，送飛鴻、北去傷懷久。天下事，公知否。錢塘風月西湖柳。渡江來、百年機會，從前未有。喚起東山丘壑夢，莫惜風霜老手。要整頓、封疆如舊。早晚樞庭開幕府，是英雄、盡爲公奔走。看金印，大如斗。

水調歌頭 題李季允侍郎鄂州吞雲樓
輪奐半天上，勝概壓南樓。籌邊獨坐，豈欲登覽快雙眸。浪說胸吞雲夢，直把氣吞殘虜，西北望神州。百載一機會，人事恨悠悠。騎黃鶴，賦鸚鵡，謾風流。岳王祠畔，楊柳煙鎖古今愁。整頓乾坤手段，指授英雄方略，雅志若爲酬。杯酒不在手、雙鬢恐驚秋。

大江西上曲 寄李實天提刑，時郊後兩相皆乞歸
大江西上，鬱孤臺八境，人間圖畫。地湧千峯搖翠浪，兩派玉虹如瀉。彈壓江山，品題風月，四海今王謝。風流人物，如公一世雄也。一片憂國丹心，彈絲吹笛，未必能陶寫。

〈五九四〉

西北風塵方頭洞，宰相閒歸綠野。月斧爭鳴，風斤運巧，不用修亭榭。紫樞黃閣，要公整頓天下。

望江南 壺山宋謙父寄新刊雅詞，內有「壺山好」三十闋，自說平生。僕謂猶有說未盡處，爲續四曲
壺山好，博古又通今。結屋三間藏萬卷，揮毫一字直千金。四海有知音。門外路，咫尺是湖陰。萬柳堤邊行樂處，百花洲上醉時吟。不負一生心。

又
壺山好，膽氣不妨麤。手奮空拳成活計，眼穿故紙下功夫。處世未全疏。生涯事，近日果何如，背錦奚奴能檢典，畫眉老婦出交租。且喜有赢餘。

又
壺山好，文字滿胸中。詩律變成長慶體，歌辭漸有稼軒風。最會說窮通。中年後，雖老未成翁。兒大相傳書種在，客來不放酒尊空。相對醉顏紅。

〈五九五〉

又
壺山好，也解憶狂夫。轉首便成千里別，經年不寄一行書。渾似不相疏。催歸曲，一唱一愁予，有劍賣來沽酒喫，無錢歸去買山居。安處即吾廬。(壺山有催歸曲贈僕，甚妙。)

又 僕旣爲宋壺山說其自說未盡處，壺山必有答語，僕自嘲三解
石屏老，家住海東雲。本是尋常田舍子，如何呼喚作詩人。無益費精神。千首富，不救一生貧。賈島形模元自瘦，杜陵言語不妨村。誰解學西崑。

又
石屏老，長憶少年游。自謂虎頭須食肉，誰知猿臂不封侯。身世一虚舟。平生事，說着也堪羞，四海九州雙脚底，千愁萬恨兩眉頭。白髮早歸休。

又
石屏老，悔不住山林。注定一生知有命，老來萬事付無心。巧語不如瘖。貧亦樂，

〈五九六〉

莫負好光陰。但願有頭生白髮，何憂無地覓黃金。遇酒且須斟。

柳梢靑 岳陽樓
袖劍飛吟。洞庭青草，秋水深深。萬頃波光，岳陽樓上，一快披襟。不須攜酒登臨。問有酒、何人共斟。變盡人間，君山一點自古如今。

洞仙歌
賣花擔上，菊蕊金初破。說着重陽怎虛過。看畫城簇簇，酒肆歌樓，奈沒箇巧處，安排着我。家鄉煞遠哩，抵死思量，枉把眉頭萬千鎖。一笑且開懷。小閣團欒，旋簇着、幾般蔬菓。把三杯兩盞記時光，問有甚曲兒，好唱一箇。

〈五九七〉

薛師石

薛師石(一一七八——一二二八)，字景石，永嘉(今浙江省永嘉縣)人，隱居不仕，築室會昌湖西，名曰瓜廬。紹定元年(一二二八)卒，年五十一。有《瓜廬集》，詞收其中。

漁父詞
十載江湖不上船。捲篷高臥月明天。今夜泊，杏花灣。只有笭箵當酒錢。

其二
鄰家船上小姑兒。相問如何是別離。雙墜髻，一灣眉。愛看紅鱗比目魚。

其三
平明霧靄雨初晴。兒子敲針作釣成。香餌小，繭絲輕。釣得魚兒不識名。

〈五九八〉

其四
船繫蘭芷鱠長鱸。曲袷方袍忽訪吾。神甚爽，貌全枯。莫是當年楚大夫。

其五
春融水暖百花開。獨棹扁舟過釣臺。鷗與鷺，莫相猜。不是逃名不肯來。

其六
夜來采石渡頭眠。月下相逢李謫仙。歌一曲，別無言。白鶴飛來雪滿船。

其七
莫論輕重釣竿頭。住得船歸即便休。酒味薄，勝空甌。事事何須著意求。

〈五九九〉

史達祖

史達祖，字邦卿，號梅溪，汴(今河南省開封市)人。韓侂胄爲平章事，專倚達祖奉行文字，擬票擬旨，俱出其手。韓敗，遂黜。有《梅溪詞》。
〔宋·張鎡《梅溪詞序》〕 蓋生(指史達祖)之作，辭情俱到，織綃泉底，去塵眼中，妥貼輕圓，特其餘事。至於奪苕艷於春景，起悲音於商素，有瓌奇警邁，清新閒婉之長，而無𧦧蕩汙滛之失，端可分鑣清眞，平睨方回，而紛紛三變行輩，幾不足比數。
〔宋·姜夔《梅溪詞序》〕 邦卿詞奇秀清逸，有李長吉之韻，蓋能融情景於一家，會句意於兩得。
〔清·周濟《介存齋論詞雜著》〕 梅溪甚有心思，而用筆多涉尖巧，非大方家數，所謂一勾勒即薄者。梅溪詞中，喜用偷字，足以定其品格矣。
〔清·陳廷焯《白雨齋詞話》卷二〕 梅溪全祖清眞，高者幾具體而微，論其骨韻，猶出夢窗之右。

綺羅香 詠春雨

〈六〇〇〉

做冷欺花，將煙困柳，千里偷催春暮。盡日冥迷，愁裏欲飛還住。驚粉重、蝶宿西園，喜泥潤、燕歸南浦。最妨他、佳約風流，鈿車不到杜陵路。沈沈江上望極，還被春潮晚急，難尋官渡，隱約遙峯，和淚謝娘眉嫵。臨斷岸、新綠生時，是落紅、帶愁流處。記當日、門掩梨花，翦燈深夜語。

雙雙燕 詠燕
過春社了，度簾幕中間，去年塵冷。差池欲住，試入舊巢相並。還相雕梁藻井。又軟語、商量不定。飘然快拂花梢，翠尾分開紅影。芳徑。芹泥雨潤。愛貼地爭飛，競誇輕俊。紅樓歸晚，看足柳昏花暝。應自棲香正穩。便忘了、天涯芳信。愁損翠黛雙蛾，日日畫欄獨憑。

東風第一枝 詠春雪
巧沁蘭心，偷黏草甲，東風欲障新暖。謾凝碧瓦難留，信知暮寒輕淺。行天入境，做弄出，輕鬆纖軟。料故園，不捲重簾，誤了乍來雙燕。青未了、柳回白眼。紅欲斷、杏開素面。舊遊憶著山陰，厚盟遂妨上苑。寒鑪重暖，便放慢，春衫針綫。恐鳳靴，挑菜歸來，萬

〈六〇一〉

一灞橋相見。

齊天樂 中秋宿眞定驛
西風來勸涼雲去，天東放開金鏡。照野霜凝，入河桂濕，一一冰壺相映。殊方路永。更分破秋光，盡成悲境。有客躊躇，古庭空自弔孤影。江南朋舊在許，也能憐天際，詩思誰領。夢斷刀頭，書開蠆尾，別有相思隨定。憂心耿耿。對風鵲殘枝，露蛬荒井。斟酌姮娥，九秋宮殿冷。

滿江紅 中秋夜潮
萬水歸陰，故潮信、盈虛因月。偏只到、涼秋半破，鬬成雙絕。有物揩磨金鏡淨，何人拏攫銀河決。想子胥、今夜見嫦娥，沈寃雪。光直下，蛟龍穴。聲直上，蟾蜍窟。對望中天地，洞然如刷。激氣已能驅粉黛，舉杯便可吞吳越。待明朝、說似與兒曹，心應折。

喜遷鶯
月波凝滴。望玉壺天近，了無塵隔。翠眼圈花，冰絲織練，黃道寶光相直。自憐詩酒瘦，難應接、許多春色。最無賴，是隨香趁燭，曾伴狂客。蹤跡。謾記憶。老了杜郞，忍聽東風笛。柳院燈疏，梅廳雪在，誰與細傾春碧。舊情拘未定，猶自學、當年游歷。怕萬一，誤玉人、夜寒簾隙。

〈六〇二〉

阮郎歸 月下感事
舊時明月舊時身。舊時梅蕚新。舊時月底似梅人。梅春人不春。香入夢，粉成塵。情多多斷魂。芙蓉孔雀夜温温。愁痕即淚痕。

三妹媚
煙光搖縹瓦。望晴檐多風，柳花如灑。錦瑟橫牀，想淚痕塵影，鳳弦常下。倦出犀帷，頻夢見、王孫驕馬。諱道相思，偷理綃裙，自驚腰衩。惆悵南樓遙夜。記翠箔張燈，枕肩歌罷。又入銅駝，遍舊家門巷，首詢聲價。可惜東風，將恨與、閒花俱謝。記取崔徽模樣，歸來暗寫。

壽樓春 尋春服感念
裁春衫尋芳。記金刀素手，同在晴窗。幾度因風殘絮，照花斜陽。誰念我，今無腸。自少年、消磨疏狂。但聽雨挑燈，敲牀病酒，多夢睡時妝。飛花去，良宵長。有絲闌舊曲，金譜新腔。最恨湘雲人散，楚蘭魂傷。身是客，愁為鄉。算玉簫、猶逢韋郎。近寒食人家，相思未忘蘋藻香。

〈六〇三〉

臨江仙
草脚青回細膩，柳梢綠轉條苗。舊遊重到合魂銷。棹横春水渡，人凭赤闌橋。歸夢有時會見，新愁未肯相饒。酒香紅被夜迢迢。莫交無用月，來照可憐宵。

又
倦客如今老矣，舊時不奈春何。幾曾湖上不經過。看花南陌醉，駐馬翠樓歌。遠眼愁隨芳草，湘裙憶著春羅。枉敎裝得舊時多。向來簫鼓地，猶見柳婆娑。

湘江靜
暮草堆靑雲侵浦。記忽忽、倦篙曾駐。漁榔四起，沙鷗未落，怕愁沾詩句。碧袖一聲歌，石城怨、西風隨去。滄波蕩晚，菰蒲弄秋，還重到、斷魂處。酒易醒，思正苦。想空山、桂香懸樹。三年夢冷，孤吟意短，屢煙鍾津鼓。屐齒壓登臨，移橙後、幾番涼雨。潘郞漸老，風流頓减，閒居未賦。

〈六〇四〉

八歸
秋江帶雨，寒沙縈水，人瞰畫閣愁獨。煙簑散響驚詩思，還被亂鷗飛去，秀句難續。冷眼盡歸圖畫上，認隔岸、微茫雲屋。想半屬、漁市樵村，欲暮競然竹。須信風流未老，憑持酒、慰此淒涼心目。一鞭南陌，幾篙官渡，賴有歌眉舒綠。只匆匆眺遠，早覺閒愁挂喬木。應難奈、故人天際，望徹淮山，相思無雁足。

秋霽
江水蒼蒼，望倦柳愁荷，共感秋色。廢閣先涼，古簾空暮，雁程最嫌風力。故園信息。愛渠入眼南山碧。念上國。誰是、鱠鱸江漢未歸客。還又歲晚，瘦骨臨風，夜聞秋聲，吹動岑寂。露蛬悲、清燈冷屋，翻書愁上鬢毛白。年少俊遊渾斷得。但可憐處，無奈苒苒魂驚，采香南浦，翦梅煙驛。

〈六〇五〉

換巢鸞鳳 梅意
人若梅嬌。正愁橫斷隖，夢繞谿橋。倚風融漢粉，坐月怨秦簫。相思因甚到纖腰。定知我今，無魂可銷。佳期晚，謾幾度、淚痕相照。人悄。天眇眇、花外語香，時透郎懷抱。暗握荑苗，乍嘗樱顆，猶恨侵階芳草。天念王昌忒多情，換巢鸞鳳敎偕老。温柔鄉，醉芙蓉、一帳春曉。

〈六〇六〉

高觀國

高觀國，字賓王，號竹屋，山陰（今浙江省紹興市）人。有《竹屋癡語》一卷。
〔宋·黃昇《中興以來絕妙詞選》卷六〕《竹屋癡語》，陳造為序。稱其與史邦卿皆秦、周之詞，所作要是不經人道語，其妙處，少游、美成，若唐諸公亦不及。
〔清·周濟《介存齋論詞雜著》〕竹屋得名甚盛，而其詞一無可觀，當由社中標榜而成耳。然較西麓，尚少厭氣。
〔清·陳廷焯《白雨齋詞話》卷二〕竹屋詞最雋快，然亦有含蓄處。抗行梅溪則不可，要非竹山所及。
〔清·劉熙載《藝概》卷四〕高竹屋詞，爭驅白石，然嫌多綺語。
〔清·馮煦《宋六十一家詞選·例言》〕平心論之，竹屋精實有餘，超逸不足；以梅溪较之，究未能旗鼓相當。今若求其同調，則惟盧蒲江差足肩隨耳。

齊天樂 中秋夜懷梅溪
晚雲知有關山念，澄霄卷開清霽。素景分中，冰盤正溢，何啻嬋娟千里。危闌靜倚。正玉管吹涼，翠觴留醉。記約清吟，錦袍初喚醉魂起。孤光天地共影，浩歌誰與舞，淒涼風味。古驛煙寒，幽垣夢冷，應念秦樓十二。歸心對此。想斗插天南，雁橫遼水。試問姮娥，有誰能為寄。

〈六〇七〉

賀新郎 賦梅
月冷霜袍擁。見一枝，年華又晚，粉愁香凍。雲隔溪橋人不度；的皪春心未縱。清影怕、寒波搖動。更沒纖毫塵俗態，倚高情、預得春風寵。沈凍蝶，挂么鳳。一杯正要吳姬捧。想見那、柔酥弄白，暗香偷送。回首羅浮今在否，寂寞煙迷翠攏。又爭奈、桓伊三弄。開徧西湖春意爛，算羣花、正作江山夢。吟思怯，暮雲重。

菩薩蠻
春風吹綠湖邊草。春光依舊湖邊道。玉勒錦障泥。少年遊冶時。煙明花似繡。且醉旗亭酒。斜日照花西。歸鴉花外啼。

〈六〇八〉

卜算子 泛西湖，坐間寅齋同賦
屈指數春來，彈指驚春去。簷外蛛絲網落花，也要留春住。幾日喜春晴，幾夜愁春雨。十二雕窗六曲屏，題徧傷春句。

〈六〇九〉

盧祖皐

盧祖皐，字申之，又字次夔，號蒲江，永嘉（今浙江省永嘉縣）人。慶元五年（一一九九）進士，爲軍器少監。嘉定十一年（一二一八），主管刑、工部架閣文字。十三年（一二二○），爲秘書省正字、校書郎。十四年（一二二一），爲著作郎。十五年（一二二二），將作少監，十六年（一二二三），權直學士院，有《蒲江詞藁》一卷。
〔宋·張端義《貴耳集》卷下〕蒲江盧申之祖臯，貌宇修整，作小詞殺雅。
〔宋·黃昇《中興以來絕妙詞選》卷八〕蒲江，樓攻媿之甥，趙紫芝、翁靈舒之詩友。樂章甚工，字字可入律呂。
〔清·周濟《介存齋論詞雜著》〕蒲江小令，時有佳趣，長篇則枯寂無味，此才小也。

宴清都 初春
春訊飛瓊管。風日薄、度牆啼鳥聲亂。江城次第，笙歌翠合，綺羅香暖。溶溶澗淥冰泮。醉夢裏、年華暗換。料黛眉重鎖隋堤，芳心還動梁苑。新來雁闊雲音，鸞分鑑影，無計重見。啼春細雨，籠愁澹月，恁時庭院。離腸未語先斷。算猶有、憑高望眼。更那堪、芳草連天，飛梅弄晚。

〈六一〇〉

江城子
畫樓簾幕捲新晴。掩銀屏。晚寒輕。墜粉飄香，日日喚愁生。暗數十年湖上路，能幾度，著娉婷。年華空自感飄零。擁春酲。對誰醒。天闊雲閒，無處覓簫聲。載酒買花年少事，渾不似，舊心情。


賀新郎 彭傳師於吳江三高堂之前作釣雪亭，蓋擅漁人之窟宅，以供詩境也。趙子野約余賦之
挽住風前柳。問鴟夷、當日扁舟，近曾來否。月落潮生無限事，零亂茶煙未久，漫留得、蓴鱸依舊。可是從來功名誤，撫荒祠、誰繼風流後。今古恨，一搔首。江涵雁影梅花瘦。四無塵、雪飛風起，夜窗似畫。萬里乾坤清絕處，付與漁翁釣叟。又恰是、題詩時候。猛拍闌干呼鷗鷺，道他年、我亦垂綸手。飛過我，共尊酒。

〈六一一〉

徐照

徐照，字道暉，又字靈暉，號山民，永嘉（今浙江省永嘉縣）人。與徐璣、翁卷、趙師秀，號「永嘉四靈」。

阮郎歸
綠楊庭戶靜沈沈。楊花吹满襟。晚來閒向水邊尋。驚飛雙浴禽。分別後，忍登臨。暮寒天氣陰。妾心移得在君心。方知人恨深。

〈六一二〉

劉學箕

劉學箕，字習之，自號種春子，崇安（今福建省崇安縣）人。子翬孫。隱居不仕。有《方是閑居士小藁》。

賀新郎 近聞北虜衰亂，諸公未有勸上修飭內治以待外攘者。書生感憤不能已，用辛稼軒《金縷詞》韻述懐。此詞蓋鷺鷥林寄陳同甫者，韻險甚。稼軒自和凡三篇，語意俱到。捧心效顰，輒不自揆，同志毋以其迂而廢其言
往事何堪說。念人生、消磨寒暑，漫營裘葛。少日功名頻看鏡，綠鬢鬅鬙未雪。漸老矣、愁生華髮。國恥家讎何年報，痛傷神、遙望關河月。悲憤積，付湘瑟。人生未可隨時別。守忠誠、不替天意，自能符合。誤國諸人今何在，回首怨深次骨。敷南北、久成離絕。中夜聞雞狂起舞、袖青蛇、戛擊光磨鐵。三太息，皆空裂。

〈六一三〉

曹豳

曹豳，字西士，號東畝（一作東猷），溫州瑞安（今浙江省瑞安縣）人。嘉泰二年（一二〇二）進士，授吉安州敎授，調重慶府司法參軍，改知建昌。紹定六年（一二三三），擢祕書丞，兼倉部郎官。端平元年（一二三四），出爲浙西提舉常平，移浙江提點刑獄，召爲左司諫。後以寶章閣待制致仕。有詞二首，一見《中興以來絕妙詞選》，一見《庶齋老學叢談》。

西河 和王潛齋韻
今日事。何人弄得如此。漫漫白骨蔽川原，恨何日已。關山萬里寂無煙，月明空照蘆葦。謾哀痛，無及矣。無情莫問江水。西風落日慘新亭，幾人墮淚。戰和何者是良籌，扶危但看天意。只今寂寞藪澤裏。豈無人、高臥閭里。試問安危誰寄。定相將、有詔催公起。須信前書言猶未。

〈六一四〉

王武子

王武子，字文翁，豐城（今江西省豐城縣）人。開禧元年（一二〇五）進士，爲江夏尉。有詞二首，一見《陽春白雪》，一見《花草粹編》。

玉樓春 聞笛
紅樓十二春寒惻。樓角何人吹玉笛。天津橋上舊曾聽，三十六宮秋草碧。昭華人去無消息。江上青山空晚色、一聲落盡短亭花，無數行人歸未得。

〈六一五〉

魏子敬

魏子敬，始末未詳。宋陳振孫《直齋書錄解題》卷二十一云：未詳何處人。傳詞一首，見《浩然齋雅談》。

生查子
愁盈鏡裏山，心疊琴中恨。露溼玉闌秋，香伴銀屏冷。雲歸月正圓。雁到人無信。孤損鳳凰釵，立盡梧桐影。

〈六一六〉

韓疁

韓疁，字子耕，號蕭閒。趙萬里輯有《蕭閒詞》一卷。

高陽臺 除夜
頻聽銀籤，重燃絳蠟，年華袞袞驚心。餞舊迎新，能消幾刻光陰。老來可慣通宵飲，待不眠，還怕寒侵。掩清尊。多謝梅花，伴我微吟。鄰娃已試春妝了，更蜂腰簇翠、燕股横金。勾引東風，也知芳思難禁。朱顏那有年年好，逞豔游、贏取如今。恣登臨。殘雪樓臺，遲日園林。

〈六一七〉

孫惟信

孫惟信（一一七九——一二四三），字季蕃，號花翁。開封（今河南省開封市）人。少受祖澤調監當，不樂，棄去，留居蘇、杭。家貧，一榻之外無長物，一身之外無他人。長於詩，中遭詩禁，專以樂府行。淳祐三年（一二四三）卒，年七十三。趙萬里輯有《花翁詞》一卷。

風流子
三疊古陽關。輕寒噤、清月滿征鞍。記玉筍攬衣，翠囊親贈，繡巾揾臉，金柳初攀。自回首，燕臺雲掩冉，鳳閣雨闌珊。天有盡頭，水無西注，鬢難留黑，帶易成寬。啼妝，東風悄，菱花在，擬倩錦字封還。應想恨蛾凝黛，慵髻堆鬟、奈情逐事遷，心隨春老，夢和香冷，歡與花殘。閒煞唾茸窗閣，十二屏山。

〈六一八〉

程公許

程公許（一一八二——？），字季與，一字希潁，號滄洲，敍州（今四川省宜賓縣）宣化人。嘉定四年（一二一一）進士。淳祐二年（一二四二），將作少監、秘書少監、太常少卿。累官中書舍人、禮部侍郎、權刑部尙書。

沁園春 用履齊多景樓韻
萬里飄萍，送江入海，過古潤州。正羈懷無奈，憑高縱覽，濛濛烟雨，簇簇漁舟。南北區分，江山形勝，憂憤令人扶上樓。沈凝久，任斜飛雪片，急灑貂裘。英風追想孫劉。似黑白兩匳棋未收。把煙霞饒與，坡仙米老，丹青難覓，摩詰營邱。斗野號風，海門殘照，長與人間管領愁。憑誰問，借天河一挽，洗甲兵休。

〈六一九〉

岳珂

岳珂（一一八三——一二四〇以後），字肅之，號亦齋、倦翁、東几，岳飛之孫。歷管內勸農使，知嘉興，嘉定十五年（一二二二），朝奉郎、守軍器監、淮東總領。寶慶二年（一二二六），戶部侍郎、淮東總領兼制置使。年五十八尚存。

祝英臺近 北固亭
澹煙横，層霧斂。勝概分雄占。月下鳴榔，風急怒濤颭。關河無限清愁，不堪臨鑑。正霜鬢、秋風塵染。漫登覽。極目萬里沙場，事業頻看劍。古往今來，南北限天塹，倚樓誰弄新聲，重城正掩。歷歷數、西州更點。

〈六二〇〉

吳泳

吳泳，字叔泳，號鶴林，潼川人。嘉定元年（一二〇八）進士。理宗朝，歷秘書丞、秘書少監，仕至起居舍人，兼直學士院，權刑部尚書，終寶章閣學士，知泉州。有《鶴林集》，詞收其中。

上西平 遥陳舍人
跨征鞍，橫戰槊，上襄州。便匹馬、蹴踏高秋。芙蓉未拆，笛聲吹起塞雲愁。男兒若欲樹功名，須向前頭。鳳雛寒，龍骨朽，蛟渚暗，鹿門幽。閱人物、渺渺如漚。棋頭已動，也須高著局心籌。莫將一片廣長舌，博取封侯。

〈六二一〉

朱藻

朱藻，號野逸。生平未詳。

採桑子
障泥油壁人歸後，滿院花陰。樓影沈沈。中有傷春一片心。閒穿綠樹尋梅子，斜日籠明。團扇風輕。一徑楊花不避人。

〈六二二〉

陳以莊

陳以莊，字敬叟，號月溪，建安（今福建省建甌縣）人。黄銖之甥，少學於銖。家貧，賣文四方，以活妻子，與劉克莊、劉子寰等游。存詞二首。

水龍吟 記錢塘之恨
晚來江闊潮平，越船吳榜催人去。稽山滴翠，胥濤濺恨，一襟離緒。訪柳章臺，問桃仙浦，物華如故。向秋娘渡口，泰娘橋畔，依稀是、相逢處。窈窕靑門紫曲，蒨羅新、衣翻金縷，舊音恍記，輕攏慢撚，哀絃危柱。金屋難成，阿嬌已遠，不堪春暮。聽一聲杜宇，紅殷綠老，雨花風架。

〈六二三〉

黃機

黃機，字幾仲，一云字幾叔，東陽（今浙江東陽縣）人。嘗仕宦州郡，與岳珂唱酬。有《竹齋詩餘》。

滿江紅
萬竈貔貅，便直欲、掃清關洛。長淮路、夜亭警燧，曉營吹角。綠鬢將軍思飲馬，黃頭漢子驚聞鶴。想中原、父老已心知，今非昨。狂鯢剪，於菟縛。單于命，春冰薄。政人人自勇，翹關還槊。旗幟倚風飛電影，戈鋌射月明霜鍔。且莫令、榆柳塞門秋，悲搖落。

六州歌頭 岳總幹櫽上吳荆州啟，以此腔歌之，因次韻
百年忠憤，無淚洒江濆。曹劉事，埋露草，鎖煙榛。哭英魂。此恨誰知者，時把劍，頻看鏡，徒自苦，拳破裂，眼眵昏。從古時哉去速，鄹人子、反袂傷麟。望家山何在，袞袞已鞶纓。欲剗還生。猛堪驚。膏肓危病，寧有藥，鍼匕具，獻無門。荆州啟，條舊畫，漢將軍，已不存。便合囊封去，倉庾地，尚間關。此不用，心漫有，恐無干。人世歡哀數耳，天或者、又假人言。又一番春盡，高柳暗如雲。夢斷重閽。

〈六二四〉

霜天曉角 儀眞江上夜泊
寒江夜宿。長嘯江之曲。水底魚龍驚動，風倦地、浪翻屋。詩情吟未足。酒興斷還續。草草興亡休問，功名淚、欲盈掬。

〈六二五〉

嚴羽

嚴羽，字丹邱，一字儀卿，自號滄浪逋客。邵武（今福建省邵武縣）人。有詞二首，收《滄浪先生吟卷》中。

滿江紅 送廖叔仁赴闕
日近觚稜，秋漸滿、蓬萊雙闕。正錢塘江上，潮頭如雪。把酒送君天上去，瓊裾玉珮鵷鴻列。丈夫兒、富貴等浮雲，看名節。天下事，吾能說。今老矣，空凝絕。對西風慷慨，唾壺歌缺。不洒世間兒女淚，難堪親友中年別、問相思、他日鏡中看，蕭蕭髮。

〈六二六〉

嚴仁

嚴仁，字次山，號樵溪，邵武（今福建省邵武縣）人。與嚴羽、嚴參號邵武三嚴。詞收《中興以來絕妙詞選》中。

玉樓春 春思
春風只在園西畔。薺菜花繁胡蝶亂。冰池晴綠照還空，香徑落紅吹已斷。意長翻恨遊絲短。盡日相思羅帶緩。寶匳明月不欺人，明日歸來君試看。

〈六二七〉

張輯

張輯，字宗瑞，號東澤，鄱陽（今江西省波陽縣）人。嘗受詩法於姜夔，馮去非目爲東仙，有詞集名《東澤綺語債》。

疏簾淡月 寓桂枝香 秋思
梧桐雨細。漸滴作秋聲，被風驚碎。潤逼衣篝，線裊蕙鑪沉水。悠悠歲月天涯醉。一分秋、一分憔悴。紫簫吟斷，素牋恨切，夜寒鴻起。又何苦、淒涼客裏。負草堂春綠，竹溪空翠。落葉西風，吹老幾番塵世。從前諳盡江湖味。聽商歌、歸興千里。露侵宿酒，疏簾淡月，照人無寐。

花自落 寓謁金門
春寂寞。簾底蕙鑪烟薄。聽盡歸鴻書怎託。相思天一角。象筆鸞牋閒卻。秀句與誰商略。睡起愁懷何處著。無風花自落。

〈六二八〉

葛長庚

葛長庚（一一九四——？），自名白玉蟾，閩縣（今福建省閩侯縣）人。以其祖宦瓊州，生於瓊，自號海瓊子。幼舉童子科，長游方外，八武夷山修道，往來羅浮間，又嘯詠於廣東東莞之道家山。嘉定中，詔徵赴闕，館於太乙宮。有《海璚詞》二卷。
〔清·陳廷焯《白雨齋詞話》卷二〕葛長庚詞，一片熱腸，不作閒散語，轉見其高。其《賀新郎》諸闋，意極纏綿，語極俊爽，可以步武稼軒，遠出竹山之右。

酹江月 武昌懷古
漢江北瀉，下長淮、洗盡胸中今古。樓櫓橫波征雁遠，誰見魚龍夜舞。鸚鵡洲雲，鳳凰池月，付與沙頭鷺。功名何處，年年惟見春絮。非不豪似周瑜，壯如黃祖，亦隨秋風度。野草閒花無限數，渺在西山南浦。黃鶴樓人。赤烏年事，江漢亭前路。浮萍無據，水天幾度朝暮。

〈六二九〉

劉克莊

劉克莊（一一八七——一二六九），字潛夫，號後村，莆田（今福建省莆田縣）人。以蔭補將仕郞，歷官樞密院編修官，出知袁州、廣東提舉。淳祐六年（一二四六），賜進士出身，累官兵部侍郎，權兵部尙書兼侍讀，以龍圖閣學士致仕。咸淳五年（一二六九）卒，年八十三。有詞收《後村先生大全集》中。
〔清·劉熙載《藝概》卷四〕劉後村詞，旨正而語有致。（略）後村《賀新郎·席上聞歌有感》云：「粗識國風關雎亂，羞學流鶯百囀，總不涉、閨情春怨。」又云：「我有生平離鸞操，頗哀而不慍微而婉。」意殆自寓其詞品耶？
〔清·馮煦《宋六十一家詞選·例言》〕後村詞與放翁、稼軒，猶鼎三足。其生丁南渡，拳拳君國，似放翁；志在有爲，不欲以詞人自域，似稼軒。

沁園春 夢孚若
何處相逢，登寶釵樓，訪銅雀臺。喚廚人斫就，東溟鯨膾，圉人呈罷，西極龍媒。天下英雄，使君與操，餘子誰堪共酒杯。車千兩，載燕南趙北，劍客奇才。飲酣畫鼓如雷，誰信被晨雞輕喚回。歎年光過盡，功名未立，書生老去、機會方來。使李將軍，遇高皇帝，萬戶侯何足道哉。披衣起，但淒涼感舊，慷慨生哀。

〈六三〇〉

又 答九華葉賢良
一卷陰符，二石硬弓，百斤寶刀。更玉花驄噴，鳴鞭電抹，烏絲闌展，醉墨龍跳。牛角書生，虯髯豪客，談笑皆堪折簡招。依稀記，曾請纓繫粤，草檄征遼。當年目視雲霄。誰信道淒涼今折腰。悵燕然未勒，南歸草草，長安不見，北望迢迢。老去胸中，有些磊塊，歌罷猶須著酒澆。休休也，但帽邊鬢改，鏡裏顔凋。

生查子 元夕戲陳敬叟
繁燈奪霽華。戲鼓侵明發。物色舊時同，情味中年別。淺畫鏡中眉，深拜樓西月。人散市聲收，漸入愁時節。

滿江紅 夜雨涼甚，忽動從戎之興
金甲琱戈，記當日、轅門初立。磨盾鼻、一揮千紙，龍蛇猶溼。鐵馬曉嘶營壁冷，樓船夜渡風濤急。有誰憐、猿臂故將軍，無功級。平戎策，從軍什。零落盡，慵收拾。把茶經香傳，時時温習。生怕客談楡塞事，且教兒誦花間集。歎臣之壯也不如人，今何及。

〈六三一〉

又 送宋惠父入江西幕
滿腹詩書，餘事到、穰苴兵法。新受了、烏公書幣，著鞭垂發。黃紙紅旗喧道路，黑風青草空巢穴。向幼安、宣子頂頭行，方奇特。谿峒事，聽儂說。龔遂外，無長策。便獻俘非勇，納降非怯。帳下健兒休盡銳，草間赤子俱求活。到崆峒、快寄凱歌來，寬離別。

又 送王實之
天壤王郎，數人物、方今第一。談笑裏、風霆驚座，雲烟生筆。落落元龍湖海氣，琅琅董相天人策。問如何、十載尙青衫，諸侯客。易愛底，些官職。難保底，些名節。擬閉門投轄，劇談三日。疇昔評君天下寶，當爲天下蒼生惜。向臨分、慷慨出商聲，摧金石。

又 四首幷和實之
往日封章，曾聳動、君王顏色。今似得、三閭公子，四明狂客。古不能箝言者口，天方欲壽中朝脈。算人間、豈有病無醫，須鍼石。年冉冉，袍猶碧。心耿耿，頭先白。笑臣舒迂緩，臣山愚直，拂袖歸來羞炙手，望塵拜了難伸膝。把富春瀨與首陽山，圖齋壁。

〈六三二〉

賀新郎 送陳眞州子華
北望神州路。試平章、這場公事，怎生分付。記得太行山百萬，曾入宗爺駕馭。今把作、握蛇騎虎。君去京東豪傑喜，想投戈、下拜眞吾父。談笑裏，定齊魯。兩河蕭瑟惟狐兔。問當年、祖生去後，有人來否。多少新亭揮淚客，誰夢中原塊土。算事業、須由人做。應笑書生心膽怯，向車中、閉置如新婦。空目送，塞鴻去。

又 杜子昕凱歌
盡說番和漠。這琵琶、依稀似曲，驀然絃斷。作麽一年來一度，欺得南人技短。歎幾處、城危如卵。元凱後身居主帳，報胡兒、休作尋常看。布嚴令，運奇算。開門決鬬雌雄判。笑中宵、奚車氈屋，獸驚禽散。箇箇巍冠横麈柄，誰了君王此段。也莫靠、長江能限。不論周郎井幼度，便仲尼、復起嗟微管。馳露布，築京觀。

又 端午
深院榴花吐。畫簾開、綀衣紈扇，午風清暑。兒女紛紛誇結束，新樣釵符艾虎。早已有、遊人觀渡。老大逢場慵作戲，任陌頭、年少爭旗鼓。溪雨急，浪花舞。靈均標致高如許。憶生平、既紉蘭佩，更懷椒精。誰信騷魂千載後，波底垂涎角黍。又說是、蛟饞龍怒。把似而今醒到了，料當年、醉死差無苦。聊一笑；弔千古。

〈六三三〉

又 九日
湛湛長空黑。更那堪、斜風細雨，亂愁如織。老眼平生空四海，賴有高樓百尺。看浩蕩、千崖秋色。白髪書生神州淚，儘淒涼、不向牛山滴。追往事，去無迹。少年自負淩雲筆。到而今、春華落盡，滿懷蕭瑟。常恨世人新意少，愛說南朝狂客。把破帽、年年拮出。若對黃花孤負酒，怕黃花、也笑人岑寂。鴻北去，日西匿。

又 席上聞歌有感
妾出於微賤。小年時、朱弦彈絕，玉笙吹徧，粗識國風關雎亂，羞學流鶯百囀。總不涉、閨情春怨。誰向西鄰公子說，要珠鞍、迎入梨花院。身未動，意先懶。主家十二樓連苑。那人人、靚妝按曲，繡簾初卷。道是華堂簫管唱，笑殺雞坊拍袞。回首望、侯門天遠、我有平生離鸞操，頗哀而不愠徵而婉。聊一奏，更三歎。

〈六三四〉

又 實之三和有憂邊之語，走筆答之
國脈微如縷。問長纓、何時入手，縛將戎主。未必人間無好漢，誰與寬些尺度。試看取、當年韓五。豈有穀城公付授，也不干、曾遇驪山母。談笑起，兩河路。少時棋柝曾聯句。歎而今、登樓攬鏡，事機頻誤。聞說北風吹面急，邊上衝梯屢舞。君莫道、投鞭虛語。自古一賢能制難，有金湯，便可無張許。快投筆，莫題柱。

一剪梅 余赴廣東，實之夜餞於風亭
束緼宵行十里強。挑得詩囊。抛了衣囊。天寒路滑馬蹄僵。元是王郎。來送劉郎。酒酣耳熱說文章。驚倒鄰牆。推倒胡牀。旁觀拍手笑疏狂。疏又何妨。狂又何妨。

玉樓春 戲林推
年年躍馬長安市。客舍似家家似寄。青錢換酒日無何，紅燭呼盧宵不寐。易挑錦婦機中字。難得玉人心下事。男兒西北有神州、莫滴水西橋畔淚。

〈六三五〉

卜算子
片片蝶衣輕，點點猩紅小。道是天公不惜花，百種千般巧。朝見樹頭繁，暮見枝頭少。道是天公果惜花，雨洗風吹了。

朝天子
宿雨頻飄灑。歡喜西疇耕者。終朝連夜。有珠璣鳴瓦。漸白水、青秧鷗鷺下。老學種花兼學稼。心兩挂。這幾樹、海棠休也。

昭君怨 牡丹
曾看洛陽舊譜。只許姚黄獨步。若比廣陵花。太虧他。舊日王侯園圃。今日荆榛狐兔。君莫說中州。怕花愁。

滿江紅 和王實之韻送鄭伯昌
怪雨盲風，留不住、江邊行色。煩問訊、冥鴻高士，釣鼇詞客。千百年傳吾輩話，二三子繫斯文脈。聽玉郎、一曲玉簫聲，淒金石。晞髮處，怡山碧。垂釣處，滄溟白。笑而今拙宦，他年遺直。只願常留相見面，未宜輕屈平生膝。有狂談、欲吐且休休，驚鄰壁。

〈六三六〉

水龍吟
平生酷愛淵明，偶然一出歸來早。題詩信意，也書甲子，也書年號。陶侃孫兒，孟嘉甥子，疑狂疑傲。與柴桑樵牧，斜川魚鳥，同盟後、歸於好。除了登臨吟嘯。事如天、莫相諮報。田園閒靜，市朝翻覆，回頭堪笑。節序催人，東籬把菊，西風吹帽。做先生處士，一生一世，不論資考。

風入松 福清道中作
歸鞍尙欲小徘徊。逆境難排。人言酒是消憂物，奈病餘、孤負金壘。蕭瑟擣衣時候，淒涼鼓缶情懷。遠林搖落晚風哀。野店猶開。多情惟是燈前影、伴此翁、同去同來、逆旅主人相問，今回老似前回。

清平樂
風高浪快。萬里騎蟾背。曾識姮娥眞體態。素面元無粉黛。身遊銀闕珠宮。俯看積氣濛濛，醉裏偶搖桂樹，人間喚作涼風。

〈六三七〉

又 贈陳參議師文侍兒
宮腰束素。只怕能輕舉。好築避風臺護取。莫遣驚鴻飛去。一團香玉温柔。笑顰俱有風流。貪與蕭郎眉語，不知舞錯伊州。

憶秦娥
梅謝了。塞垣凍解鴻歸早。鴻歸早。憑伊問訊，大梁遺老。浙河西面邊聲悄。淮河北去炊煙少。炊煙少。宣和宮殿、冷煙衰草。

〈六三八〉

馮取洽

馮取洽，字熙之，自號雙溪擬巢翁，延平（今福建省南平縣）人。有《雙溪詞》。

賀新郎 次玉林感時韻
知彼須知此。問籌邊、攻守規模，云何則是。景色愔愔猶日暮，壯士無由吐氣。又安得、將如廉李。燕坐江沱甘自蹙，笑腐儒、枉楦朝家紫。用與舍，徒爲耳。黃蘆葦迷千里。歎長淮、籬落空疏，僅餘殘壘。讀父兵書寧足恃，繫楫誰盟江水。有識者、知其庸矣。多少英雄沈草野，豈堂堂、吾國無君子。起諸葛，總戎事。

〈六三九〉

趙以夫

趙以夫（一一八九——一二五六），字用父，號虛齋，福之長樂（今福建長樂縣）人。嘉定十年（一二一七）進士。歷知邵武軍、漳州，皆有治績。嘉熙初，爲樞密都承旨。二年（一二三八），拜同知樞密院事。淳祐初，罷。尋加資政殿學士、進吏部尙書、兼侍讀，詔與劉克莊同修國史。寶祐四年（一二五六）卒。有《虛齋樂府》。

孤鸞梅
江南春早。問江上寒梅，占春多少。自照疏星冷，祇許春風到。幽香不知甚處，但迢迢、滿汀煙草。回首誰家竹外，有一枝斜好。記當年、曾共花前笑。念玉雪襟期，有誰知道。喚起羅浮夢，正參横月小。淒涼更吹塞管，漫相思、鬢華驚老。待覓西湖半曲，對霜天清曉。

〈六四〇〉

龍山會 去年九日，登南澗無盡閣，野涉賦詩，僕與東溪、藥窗諸友皆和。今年陪元戎遊昇山，詰朝始克修故事，則向之龍蛇滿壁者，易以山水矣。拍闌一笑。游兄、幾叟分韻得苦字，爲賦商調龍山會
九日無風雨。一笑憑高，浩氣橫秋宇。羣峯靑可數。寒城小、一水縈迴如縷。西北最關情，漫遙指、東徐南楚。黯銷魂，斜陽冉冉、雁聲悲苦。今朝黄菊依然，重上南樓。草草成歡聚。詩朋休浪賦。舊題處、俯仰已隨塵土、莫放酒行疏。清漏短、涼蟾當午。也全勝、白衣未至，獨醒凝竚。

〈六四一〉

趙希邁

趙希邁，字端行，號西里，永嘉（今浙江省永嘉縣）人。宋宗室。理宗朝，知武岡軍。傳詞二首，一見《浩然齋雅談》，一見《絕妙好詞》。

八聲甘州 竹西懷古
寒雲飛萬里，一番秋、一番攬離懷。向隋堤躍馬，前時柳色，今度蒿萊。錦纜殘香在否，枉被白鷗猜。千古揚州夢，一覺庭槐、歌吹竹西難問。拚菊邊醉著、吟寄天涯。任紅樓蹤跡，茅屋染蒼苔。幾傷心、橋東片月，趁夜潮、流恨入秦淮。潮回處，引西風恨，又渡江來。

〈六四二〉

吳淵

吳淵（一一九〇——一二五七），字道夫，號退庵，德清（今浙江省德清縣）人。嘉定七年（一二一四）進士，累官直煥章閣，知平江府。以樞密副都承旨知江州，遷太府少卿，加集英殿修撰，知鎮江、太平州、隆興府。歷江西安撫使，陞兵部尙書，進端明殿學士、江東安撫使，拜資政殿大學士，封金陵公，徙知福州，福建安撫使，予祠。起拜參知政事。寶祐五年（一二五七）卒。有《退庵詞》。

念奴嬌
我來牛渚，聊登眺、客裏襟懷如豁。誰著危亭當此處，占斷古今愁絕。江勢鯨奔，山形虎踞，天險非人設。向來舟艦，曾掃百萬胡羯。追念照水然犀，男兒當似此，英雄豪傑。歲月忽忽留不住，鬢已星星堪鑷。雲暗江天，煙昏淮地、是斷魂時節。欄干搥碎，酒狂忠憤俱發。

〈六四三〉

李好古
李好古，自署鄉貢免解進士，有《碎錦詞》。
案：宋時姓李名好古或以好古名者，約四、五人。不知此李好古爲何許人。
淸吟閣本《陽春白雪》云，李好古字仲敏，下邽人。

八聲甘州 揚州
壯東南、飛觀切雲高，峻堞繚波長。望蔽空樓櫓，重關警柝，跨水飛梁。百萬貔貅夜築，形勝隱金湯。坐落諸蕃膽，扁榜安江。遊子憑闌淒斷，百年故國，飛鳥斜陽。恨當時肉食，一擲賭封疆。骨冷英雄何在，望荒煙、殘戍觸悲涼。無言處，西樓畫角，風轉牙檣。

江城子
平沙淺草接天長。路茫茫。幾興亡。昨夜波聲，洗岸骨如霜。千古英雄成底事，徒感慨，謾悲涼。少年有意伏中行。馘名王。掃沙場。擊楫中流；曾記淚霑裳。欲上治安雙闕遠，空悵望，過維揚。

〈六四四〉

清平樂
清淮北去。千里揚州路。過卻瓜州楊柳樹。煙水重重無數。柁樓才轉前灣。雲山萬點江南。點點盡堪腸斷，行人休望長安。

又
瓜州渡口。恰恰城如斗。亂絮飛錢迎馬首。也學玉關楡柳。面前直控金山。極知形勝東南。更願諸公著意，休教忘了中原。

〈六四五〉

尹煥

尹煥，字惟曉，山陰（今浙江省紹興縣）人。嘉定十年（一二一七）進士，自畿漕除右司郎官，淳祐八年（一二四八），朝奉大夫太府少卿兼尙書左司郎中兼敕令所删定官。有詞三首，見《陽春白雪》、《絕妙好詞》。

霓裳中序第一 茉莉咏
青颦粲素靨。海國仙人偏耐熱。餐盡香風露屑。便萬里凌空，肯憑蓮葉。盈盈步月。悄似憐、輕去瑤闕。人何在，憶渠癡小，點點愛輕撧。愁絕。舊游輕別。忍重看、鎖香金篋。淒涼清夜簟席。杳杳詩魂，眞化風蝶。冷香清到骨。夢十里、梅花霽雪。歸來也，懨懨心事，自共素娥說。

〈六四六〉

王埜

王埜，字子文，號潛齋，金華（今浙江省金華縣）人。嘉定十三年（一二二〇）進士，辟潭帥幕。歷禮部尙書，江西轉運副使，知隆興府、移鎮江府。淳祐末，遷沿江制置使、江東安撫使。寶祐二年（一二五四），拜端明殿學士簽書樞密院事，封吳郡侯，主管洞霄宮卒。傳詞三首，見《中興以來絕妙詞選》、《景定建康志》、《截江網》。

西河
天下事。問天怎忍如此。陵圖誰把獻君王，結愁未已。少豪氣概總成塵，空餘白骨黄葦。千古恨，吾老矣。東遊曾弔淮水。繡春臺上一迴登，一迴揾淚。醉歸撫劍倚西風，江濤猶壯人意。只今袖手野色裏。望長淮、猶二千里。縱有英心誰寄。近新來、又報胡塵起。絕域張騫歸來未。

六州歌頭
龍蟠虎踞，今古帝王州。水如淮，山似洛，鳳來遊。五雲浮。宇宙無終極，千載恨，六朝事，同一夢休。更莫問閒愁。風景悠悠。得似青溪曲，著我扁舟。對殘煙衰草，满目是清秋。白鷺汀洲。夕陽收。黃旗紫蓋，中興運，鍾王氣，護金甌。駐遊蹕，開行殿，夾朱樓。送華輈。萬里長江險，集鴻雁，列貔貅。掃關河，清海岱，志應酬。機會何常，鶴唳風聲處，天意人謀。臣今雖老，未遣壯心休。擊楫中流。

〈六四七〉

王瀾

王瀾，蘄州鄉貢進士。有詞一首，見《辛巳泣蘄錄》。

念奴嬌 避地溢江，書於新亭
憑高遠望，見家鄉、只在白雲深處。鎮日思歸歸未得，孤負殷勤杜宇。故國傷心，新亭淚眼，更洒瀟瀟雨。長江萬里，難將此恨流去。遙想江口依然，鳥啼花謝，今日誰為主。燕子歸來，雕梁何處，底事呢喃語。最苦金沙，十萬戶盡，作血流漂杵。横空劍氣，要當一洗殘虜。

〈六四八〉

吳潛

吳潛（一一九五——一二六二），字毅夫，號履齋，德清（今浙江省德清縣）人。嘉定十年（一二一七）進士第一。歷吏部員外郎、太府少卿淮西總領、太府卿兼沿江制置知建康府、江東安撫留守、權兵部尙書、浙西制置使、工部尙書、吏部尙書兼知臨安府。淳祐七年（一二四七），以翰林學士簽書樞密院事，兼權參知政事。十一年（一二五一），拜右丞相兼樞密使。開慶元年（一二五九），進左丞相兼樞密使。明年，以忤賈似道責授化州團練使循州安置。景定三年，爲賈似道黨劉宗申毒殺。有《履齋詩餘》。

滿江紅 送李御帶珙
紅玉堦前，問何事、翩然引去。湖海上、一汀鷗鷺，半帆煙雨。報國無門空自怨，濟時有策從誰吐。過垂虹、亭下繫扁舟，鱸堪煑。拚一醉，留君住。歌一曲、送君路。徧江南江北，欲歸何處。世事悠悠渾来了，年光冉冉今如許。試舉頭、一笑問青天，天無語。

又 豫章滕王閣
萬里西風，吹我上、滕王高閣。正檻外、楚山雲漲，楚江濤作。何處征帆木末去，有時野鳥沙邊落。近簾鉤、暮雨掩空來，今猶昨。秋漸緊，添離索。天正遠，傷飄泊。歎十年心事，休休莫莫。歲月無多人易老，乾坤雖大愁難著。向黄昏、斷送客魂消，城頭角。

〈六四九〉

又 送陳方伯上襄州幕府
露驛星程，又還控、西風征轡。原自有、孔璋書檄，元龍豪氣。蜀道尙驚鼙鼓後，神州正在干戈裏。佐元戎、一柱隱擎天，襄之水。功名事，山林計。人易老，時難值。看新絲一髮，甚吾衰矣。轉首從游十五載，關心契闊三千里。便秋空、邊雁落江南，書來未。

又 齊山繡春臺
十二年前，曾上到、繡春臺頂。雙脚健、不煩筇杖，透巖穿嶺。老去漸消狂氣習，重來依舊佳風景。想牧之、千載尙神遊，空山冷。山之下，江流永。江之外，淮山暝。望中原何處，虎狼猶梗。句蠡規模非淺近，石苻事業眞俄頃。問古今、宇宙竟如何，無人省。

水調歌頭 焦山
萬里西風，吹我上、滕王高閣。正檻外、楚山雲漲，楚江濤作。何處征帆木末去，有時野鳥沙邊落。近簾鉤、暮雨掩空來，今猶昨。秋漸緊，添離索。天正遠，傷飄泊。數十年心事，休休莫莫。歲月無多人易老，乾坤雖大愁難著。向黄昏、斷送客魂消，城頭角。

〈六五〇〉

〈大五一〉

鐵甕古形勢，相對立金焦。長江萬里東注，曉吹捲驚濤。天際孤雲來去，水際孤帆上下，天共水相邀。遠岫忽明晦，好景畫難描。混隋陳，分宋魏，戰孫曹。回頭千載陳迹，癡絕倚亭皋。惟有汀邊鷗鷺，不管人間興廢，一抹度青霄。安得身飛去，舉手謝塵囂。

酹江月 瓜州會趙南仲端明
紅塵飛騎，報元戎小隊，踏青南陌。雪浪堆邊呼曉渡，吳楚半江分坼。歲月驚心，風埃眯目，相對頭俱白。楊花撩亂，可憐如此春色。誰道燕燕鶯鶯，多情猶自，認得年時客。重唱江南腸斷句，爲我滿傾雲液。畫鼓舟移，金鞍人遠，一餉煙波隔。斜陽冉冉，依然無限悽惻。

水調歌頭
每懷天下士，要與共艱危。誰知暗裏摸索，得此世間奇。卻笑當年坡老，過眼翻迷五色，遇合古難之。訪我鴛湖上，眞足慰心期。醉談兵，愁論世，夜闌時。自憐磊塊，近來鬢底兩三絲。目送雲帆西去，腸斷風塵北起，老淚欲垂垂。騏驥思長坂，好鳥擇高枝。

〈六五二〉

謁金門 枕上聞鵑賦
紗窗曉。杜鵑數聲聲憐。眞箇不如歸去好。天涯人已老。敧枕欲眠還覺，猶有青燈殘照，謾道惜花春起早。家山千里杏。

〈六五三〉

黃孝邁

黃孝邁，字德文，號雪洲（一作雪舟），三山（今福建省福州市）人。有詞一首，見《後村先生大全集》。
〔宋·劉克莊《後村先生大全集》卷一百六《題跋·黃孝邁長短句》〕孝邁年英妙才，超逸詞采，口出天設神授，朋儕推獨步，耆宿避三舍。酒酣耳熱，倚聲而作者，殆欲劘劉改之、孫季蕃之壘。

湘春夜月
近清明。翠禽枝上消魂。可惜一片清歌，都付與黃昏。欲共柳花低訴，怕柳花輕薄，不解傷春。念楚鄉旅宿，柔情別緒，誰與温存。空樽夜泣，青山不語，殘月當門。翠玉樓前，惟是有、一波湘水，搖蕩湘雲。天長夢短，問甚時、重見桃根。這次第，算人間沒箇并刀，剪斷心上愁痕。

〈六五四〉

周晉

周晉，字明叔，號嘯齋，濟南（今山東省濟南市）人。周密之父。紹定四年（一二三一），宰富陽。有詞三首，見《草窗詞》。

點絳唇 訪牟存叟南漪釣隱
午夢初回，捲簾盡放春愁去。畫長無侶。自對黃鸝語。絮影蘋香，春在無人處。移舟去。未成新句。一硯梨花雨。

〈六五五〉

李曾伯

李曾伯（一一九八——？），字長孺，號可齋，覃懷（今河南省沁陽縣附近）人，寓居嘉興（今浙江省嘉興縣）。寶祐中進士，通判濠州。歷官湖南安撫使，進觀文殿學士，又知慶元府，兼沿江制置使。有詞集曰《可齋類稿》。

水調歌頭 乙巳九月壽城獲捷，和傅山父凱歌韻
壁壘壯西塞，形勢古州來。九重廟算經遠，邊隙肯輕開。整頓金城千仞，遮護風寒數處，蛇豕敢當哉。惆悵倚長劍，掃未盡煙埃。騎連營，橋列栅，木成排。老酋魚釜視我，孰與障吾淮。橫槊衝圍四出，北府牢之何勇，新進喜多才。老子可歸矣，擊壤樂春臺。

賀新郎 甲申代親庭送崔菊坡出蜀
萬里歸朝去。倚江亭、綠波碧色，一川晴絮。赢得威名留草木，玉壘雪山高處。未應減、平淮裴度。見說金甌書字久，待公來、便作商巖雨。休忘却，蜀都賦。旌旗回首春城暮。

〈六五六〉

聽檣頭、飛燕似把，人情低訴。兩兩三三鷗鷺裹，拍拍船兒一羽。算惟有、清芬載取。百萬人家兒樣戀，恨柳風、不爲留連住。離夢繞，沙堤路。

沁園春 餞稅巽甫
水北洛南，未嘗無人，不同者時。賴交情蘭臭，綢繆相好，宦情雲薄，得失何知。夜觀論兵，春原吊古，慷慨事功千載期。蕭如也，料行囊如水，只有新詩。歸兮。歸去來兮。我亦辦征帆非晚歸。正姑蘇臺畔，米廉酒好，吳松江水，蓴嫩魚肥。我住孤村，相連一水，載月不妨時過之。長亭路，又何須回首，折柳依依。

滿江紅 得襄陽捷
千古襄陽，天豈肯、付之荆棘。宸算定、圖回三載，一新堅壁。狼吻不甘春哨衄，馬啼又踏寒灘入。向下洲、一鼓掃羣胡，三軍力。連帥是，并州勣。賓佐有，雍丘逖。賴因人成事，同心卻敵。見說陳尸三十里，投鞍委甲如山積。待老臣、爲作峴樊銘，劖諸石。

〈六五七〉

方岳

方岳（一一九九——一二六二），字巨山，自號秋崖，祁門（今安徽省祁門縣）人。紹定五年（一二三三）進士。累官至吏部侍郎。歷知饒、撫、袁三州，加朝散大夫。景定三年（一二六二）卒，年六十四。詞收所著《秋崖先生小稿》中。

滿江紅 九日冶城樓
且問黃花，陶令後、幾番重九。應解笑、秋崖人老，不堪詩酒。宇宙一舟吾倦矣，山河兩戒天知否。倚西風、無奈劍花寒，虯龍吼。江欲嚼，談天口。秋何負，持螯手。儘石麟蕪沒，斷煙衰柳。故國山圍青玉案，何人印佩黄金斗。倘只消、江左管夷吾，終須有。

水調歌頭 平山堂用東坡韻
秋雨一何碧，山色倚晴空。江南江北愁思，分付酒螺紅。蘆葉篷舟千里，菰菜蓴羹一夢，無語寄歸鴻。醉眼渺河洛，遺恨夕陽中。蘋洲外，山欲暝，斂眉峯。人間俯仰陳迹，歎息兩仙翁。

〈六五八〉

不見當時楊柳，只是從前煙雨，磨滅幾英雄。天地一孤嘯，匹馬又西風。

又 九日多景樓用吳侍郎韻
醉我一壺玉，了此十分秋。江濤還此，當日擊楫渡中流。問訊重陽煙雨，俯仰人間今古，此意渺滄洲。天地幾今夕，舉白與君浮。舊黃花，新白髮，笑重遊。滿船明月猶在，何日大刀頭。誰誇揚州鶴去，已怨故山猿老，借箸欲前籌。莫倚闌干北，天際是神州。

蝶戀花 用韻秋懷
雁落寒沙秋惻惻。明月蘆花，共是江南客。騎鶴樓高邊羽急。柔情不盡淮山碧。世路只催雙鬢白。菰菜蓴羹，正自令人憶。歸夢不知江水隔。煙帆飛過平如席。

喜遷鶯 和余義夫行邊聞捷
淮山秋曉。問西風幾度，雁雲蛩草。鐵色驄驕，金花袍窄，未覺塞垣寒早。笳鼓聲中晴色，一羽不飛邊報。君莫道，怎乾坤許大，英雄能少。談笑。鳴鏑處，生縛胡雛，烽火傳音耗。漠漠寒沙，荒荒殘照，正恐不勞深討。但喜歡迎馬首，猶是中原遺老、關何事，待歸來細話，一尊傾倒。

〈六五九〉

一剪梅 客中新雪
誰剪輕瓊做物華、春繞天涯。水繞天涯。園林曉樹恁横斜。道是梅花。不是梅花。宿鷺聯拳倚斷槎。昨夜寒些。今夜寒些。孤舟簑笠釣煙沙。待不思家。怎不思家。

〈六六〇〉

蕭泰來

蕭泰來，字則陽（《江西通志》云字陽山），號小山，臨江（今江西省清江縣）人。紹定二年（一二二九）進士。寶祐元年（一二五三），自起居郎出守隆興府。曾爲御史，依附丞相謝方叔。有詞二首，見《絕妙好詞》、《翰墨大全》。

霜天曉月 梅
千霜萬雪。受盡寒磨折。賴是生來瘦硬，渾不怕、角吹徹。清絕。影也別。知心惟有月。原沒春風情性，如何共、海棠說。

〈六六一〉

淮上女

淮上良家女。嘉定間（金興定末），金人南侵，被掠去。

減字木蘭花
淮山隱隱。千里雲峯千里恨。淮水悠悠。萬頃烟波萬頃愁。山長水遠。遮住行人東望眼。恨舊愁新。有淚無言對晚春。

〈六六二〉

陸叡

陸叡（？——一二六六），字景思，號雲西，會稽（今浙江省紹興縣）人。紹定五年（一二三二）進士。淳祐中，沿江制置使參議。寶祐五年（一二五七），自禮員外郎除祕書少監，又除起居舍人。景定五年（一二六四），爲中大夫、集英殿修撰、江南東路計度轉運副使兼淮西總領。咸淳二年（一二六六）卒。有詞三首，見《全芳備祖》、《陽春白雪》、《齊東野語》。

瑞鶴仙 梅
溼雲黏雁影。望征路愁迷，離緒難整。千金買光景。但疏鐘催曉，亂鴉啼暝。花悰暗省。許多情、相逢夢境。便行雲、都不歸來，也合寄將音信。孤迥。盟鸞心在，跨鹤程高，後期無準。情絲待翦。翻惹得，舊時恨。怕天敎何處、參差雙燕還染殘朱剩粉。對菱花、與說相思，看誰瘦損。

〈六六三〉

許棐

許棐（？——一二四九），字忱父，海鹽（今浙江海鹽縣）人，自號梅屋。嘉熙中，隱居秦溪。淳祐九年（一二四九）卒。有《梅屋詩餘》。

謁金門
微雨後，染得杏腮紅透。春色好時人卻瘦。鏡寒妝不就。柳外一鶯啼晝。約略情懷中酒。困起半彎眉印袖。髻鬆簪玉溜。

柳枝
冷迫春宵一半牀。懶熏香。不如屏裏畫鴛鴦。永成雙。重疊衾羅猶未暖。紅燭短。明朝春雨足池塘。落花忙。

喜遷鶯

〈六六四〉

鳩雨細，燕風斜。春悄謝娘家。一重簾外即天涯。何必暮雲遮。釧金塞，釵玉冷。薄醉欲成還醒。一春梳洗不簪花。孤負幾韶華。

後庭花
一春不識西湖面。翠羞紅倦。雨窗和淚搖湘管。意長牋短。知心惟有雕梁燕。自來相伴。東風不管琵琶怨。落花吹遍。

〈六六五〉

陳策

陳策（一二〇〇——一二七四），字次賈，號南墅，上虞（今浙江省上虞縣）人。嘉熙二年（一二三八）進士，積階至訓武郎。咸淳十年（一二七四）卒，年七十五。有詞二首，見《絕妙好詞》。

摸魚兒 仲宣樓賦
倚危梯、酹春懷古，輕寒纔轉花信。江城望極多愁思，前事惱人方寸。湖海興。算合付元龍，舉白澆談吻。憑高試問。問舊日王郎，依劉有地，何事賦幽憤。沙頭路，休記家山遠近。賓鴻一去無信。滄波渺渺空歸夢，門外北風淒緊。烏帽整。便做得功名，難綠星星鬢。敲吟未穩。又白鷺飛來，垂楊自舞，誰與寄離恨。

〈六六六〉

吳文英

吳文英（一二〇〇——約一二六〇），字君特，號夢窗，晚號覺翁，四明（今浙江省寧波縣）人。本翁氏，出爲吳後。曾佐蘇州倉臺幕僚，爲嗣榮王趙與芮客，從吳潛、史宅之、尹煥諸人游。約卒於景定元年（一二六○）。有《夢窗甲乙丙丁稿》四卷。
〔宋·黃昇《中興以來絕妙詞選》卷十〕山陰尹煥序其（指吳文英）詞，略云：「求詞於吾宋者，前有清眞，後有夢窗。」此非煥之言，四海之公言也。
〔宋·沈義父《樂府指迷》〕夢窗深得清眞之妙，其失在用事下語太晦處，人不可曉。
〔宋·張炎《詞源》卷下〕夢窗如七寶樓臺，眩人眼目，拆碎下來，不成片段。
〔清·紀昀《四庫全書提要·夢窗詞提要》〕（吳文英）其詞則卓然南宋一大宗。（下略）其天分不及周邦彥，而研鍊之功則過之，詞家之有文英，亦如詩家之有李商隱也。
〔清·周濟《宋四家詞選序論》〕夢窗，奇思壯采，騰天潛淵，返南宋之清泚，爲北宋之穠摯。
〔清·周濟《介存齋論詞雜著》〕良卿曰：「尹惟曉『前有清眞，後有夢窗』之說，可謂知言。夢窗每於空際轉身，非具大神力不能。」夢窗非無生澀處，總勝空滑。况其佳者，天光雲影，搖蕩綠波；撫玩無數，追尋已遠。
君特意思甚感慨，而寄情閑散；使人不易測其中之所有。

〈六六七〉

〔清·陳廷焯《白雨齋詞話》卷二〕夢窗之妙，在超逸中見沈鬱，不及碧山、梅溪之厚，而才氣較勝。
〔又〕夢窗精於造句，超逸處，則仙骨珊珊，洗脫凡豔；幽索處，則孤懷耿耿，別締古歡。
〔清·馮煦《宋六十一家詞選·例言》〕夢窗之詞，麗而則，幽邃而緜密，脈絡井井，而卒焉不能得其端倪。

渡江雲三犯 中呂商 俗名小石調西湖清明
羞紅顰淺恨；晚風未落，片繡點重茵。舊堤分燕尾，桂棹輕鷗，寶勒倚殘雲。千絲怨碧、漸路入、仙隖迷津。腸漫回，隔花時見，背面楚腰身。逡巡。題門惆悵，墮履牽縈，數幽期難準。還始覺、留情緣眼，寬帶因春。明朝事與孤煙冷，做滿湖、風雨愁人。山黛暝，塵波澹綠無痕。

望江南
三月暮，花落更情濃。人去鞦韆閒掛月，馬停楊柳倦嘶風。堤畔畫船空。懨懨醉，長日小簾櫳。宿燕夜歸銀燭外，啼鶯聲在綠陰中。無處覓殘紅。

〈六六八〉

霜葉飛 黃鍾商 重九
斷煙離緒。關心事，斜陽紅隱霜樹。半壶秋水薦黃花，香噀西風雨。縱玉勒、輕飛迅羽。淒涼誰弔荒臺古。記醉蹋南屏，綵扇咽、寒蟬倦夢，不知蠻素。聊對舊節傳杯，塵牋蠹管，斷闋經歲慵賦。小蟾斜影轉東籬，夜冷殘蛩語。早白髪、緣愁萬縷。驚飆從倦烏紗去。漫細將、茱萸看，但約明年，翠微高處。

瑞鶴仙
晴絲牽緒亂。對滄江斜日，花飛人遠。垂楊暗吳苑。正旗亭煙冷，河橋風暖。蘭情蕙盼。惹相思、春根酒畔。又爭知、吟骨縈銷，漸把舊衫重翦。淒斷。流紅千浪，缺月孤樓，總難留燕。歌塵凝扇。待憑信，拌分鈿。試挑燈欲寫，還依不忍，牋幅偷和淚捲。寄殘雲、賸雨蓬萊，也應夢見。

解連環 留別美石帚
思和雲結。斷江樓望睫，雁飛無極。正岸柳、衰不堪攀，忍持贈故人，送秋行色。歲晚

〈六六九〉

來時，暗香亂、石橋南北。又長亭暮雪，點點淚痕，總成相憶。杯前寸陰似擲。幾酬花唱月，連夜浮白。省聽風、聽雨笙簫：向別枕倦醒，絮颺空碧。片葉愁紅，趁一舸、西風潮汐。歎滄波、路長夢短，甚時到得。

水龍吟 無射商 惠山酌泉
艷陽不到青山，古陰冷翠成秋苑。吳娃點黛，江妃擁髻，空濛遮斷。樹密藏溪，草深迷市，峭雲一片。二十年舊夢，輕鷗素約，霜絲亂、朱顏變。龍吻春霏玉濺。煑銀缾、羊腸車轉。臨泉照影，清寒沁骨，客塵都浣。鴻漸重來，夜深華表，露零鶴怨。把閒愁與，樓前晚色，棹滄波遠。

宴清都 連理海棠
繡幄鴛鴦柱。紅情密，腻雲低護秦樹。芳根兼倚，花梢鈿合，錦屏人妒。東風睡足交枝，正夢枕、瑤釵燕股。障灧蠟、滿照歡叢，嫠蟾冷落羞度。人間萬感幽單，華清慣浴，春盎風露。連鬟並暖，同心共結，向承恩處。憑誰爲歌長恨，暗殿鎖、秋燈夜語。敍舊期、不負春盟，紅朝翠暮。

〈六七〇〉

齊天樂
煙波桃葉西陵路，十年斷魂潮尾。古柳重攀，輕鷗聚別，陳迹危亭獨倚。涼颺乍起。渺煙磧飛帆，暮山橫翠。但有江花，共臨秋鏡照憔悴。華堂燭暗送客，眼波回盼處，芳豔流水。素骨凝冰，柔葱蘸雪，猶憶分瓜深意。清尊未洗。夢不溼行雲，漫沾殘淚。可惜秋宵，亂蛩疏雨裏。

花犯 郭希道送水仙索賦
小娉婷，清鉛素靨，蜂黃暗偷暈。翠翹敧鬢。昨夜冷中庭，月下相認。睡濃更苦淒風緊。驚回心未穩。送曉色、一壺葱蒨，纔知花夢準。湘娥化作此幽芳，淩波路，古岸雲沙遺恨。臨砌影，寒香亂、凍梅藏韻。熏鑪畔、旋移傍枕，還又見、玉人垂紺鬒。料喚賞、清華池館，臺杯須滿引。

浣溪沙
門隔花深夢舊遊。夕陽無語燕歸愁。玉纖香動小簾鉤。落架無聲春墮淚，行雲有影月含羞。

〈六七一〉

東風臨夜冷於秋。

又
波面銅花冷不收。玉人垂釣理纖鉤。月明池閣夜來秋。江燕話歸成曉別，水花紅減似春休。西風梧井葉先愁。

玉樓春 京市舞女
茸茸貍帽遮梅額。金蟬羅翦胡衫窄。乘肩爭看小腰身，倦態強隨閒鼓笛。問稱家住城東陌。欲買千金應不惜。歸來困頓殢春眠，猶夢婆娑斜趁拍。

點絳唇 試燈夜初晴
捲盡愁雲，素娥臨夜新梳洗。暗塵不起。酥潤淩波地。輦路重來，彷彿燈前事。情如水。小樓重被。春夢笙歌裹。

醉桃源 贈盧長笛

〈六七二〉

沙河塘上舊遊嬉。盧郞年少時。一聲長笛月中吹。和雲和雁飛。驚物換，歎星移。相看兩鬢絲。斷腸吳苑草淒淒。倚樓人未歸。

祝英臺近 春日客龜溪遊廢園
采幽香，巡古苑，竹冷翠微路。鬬草溪根，沙印小蓮步。自憐兩鬢清霜，一年寒食，又身在、雲山深處。晝閒度。因甚天也慳春，輕陰便成雨。綠暗長亭，歸夢趁風絮。有情花影闌干，鶯聲門徑，解留我、霎時凝竚。

又 除夜立春
剪紅情，裁綠意，花信上釵股。殘日東風，不放歲華去。有人添燭西窗，不眠侵曉，笑聲轉、新年鶯語。舊尊俎。玉纖曾擘黃柑，柔香繫幽素。歸夢湖邊，還迷鏡中路。可憐千點吳霜、寒銷不盡，又相對、落梅如雨。

西子妝慢 湖上清明薄遊
流水麴塵，豔陽醅酒，畫舸遊情如霧。笑拈芳草不知名，乍淩波、斷橋西堍。垂楊漫舞。

〈六七三〉

總不解、將春繫住。燕歸來，問綵繩纖手，如今何許。歡盟誤。一箭流光，又趁寒食去。不堪衰鬢著飛花，傍綠陰、冷煙深樹。玄都秀句。記前度、劉郎曾賦。最傷心、一片孤山細雨。

霜花腴 無射商 重陽前一日汎石湖
翠微路窄，醉晚風、憑誰為整敧冠。霜飽花腴，燭消人瘦，秋光作也都難。病懷強寬。恨雁聲、偏落歌前。記年時、舊宿淒涼，暮煙秋雨野橋寒。妝靨鬢英爭豔，度清商一曲，暗墜金蟬。芳節多陰，蘭情稀會，晴暉稱拂吟牋。更移畫船。引佩環、邀下嬋娟。算明朝、未了重陽，紫萸應耐看。

澡蘭香 林鍾羽 淮安重午
盤絲繫腕，巧篆垂簪，玉隱紺紗睡覺。銀瓶露井，綵箑雲窗，往事少年依約。爲當時、曾寫榴裙，傷心紅綃褪萼。黍夢光陰漸老，汀洲煙蒻。莫唱江南古調，怨抑難招，楚江沈魄。薰風燕乳，暗雨梅黄，午鏡澡蘭簾幕。念秦樓、也擬人歸，應翦菖蒲自酌。但悵望、一縷新蟾，隨人天角。

〈六七四〉

風入松
聽風聽雨過清明。愁草瘞花銘。樓前綠暗分攜路，一絲柳、一寸柔情。料峭春寒中酒，交加曉夢啼鶯。西園日日掃林亭。依舊賞新晴。黃蜂頻撲鞦韆索，有當時，纖手香凝。惆悵雙鴛不到，幽階一夜苔生。

鶯啼序
殘寒正欺病酒、掩沈香繡戶。燕來晩、飛入西城，似說春事遲暮。畫船載、清明過卻，晴煙冉冉吳宮樹。念羈情遊蕩，隨風化爲輕絮。十載西湖，傍柳繫馬，趁嬌塵軟霧。溯紅漸、招入仙溪，錦兒偷寄幽素。倚銀屏、春寬夢窄，斷紅溼、歌紈金縷。暝隄空，輕把斜陽，總還鷗鷺。幽蘭旋老，杜若還生，水鄉尙寄旅。別後訪、六橋無信，事往花委，瘗玉埋香，幾番風雨。長波妒盼，遙山羞黛，漁燈分影春江宿，記當時、短楫桃根渡。青樓彷彿，臨分敗壁題詩，淚墨慘澹塵土。危亭望極，草色天涯，歎鬢經半苧。暗點檢、離痕歡唾，尙染鮫綃，嚲鳳迷歸，破鸞慵舞。殷勤待寫，書中長恨，藍霞遼海沈過雁，漫相思、彈入哀箏柱。傷心千里江南，怨曲重招，斷魂在否。

〈六七五〉

惜黄花慢 次吳江小泊，夜飲僧窗惜別，邦人趙簿攜小妓侑尊，連歌數闋，皆清眞詞。酒盡，已四鼓，賦此詞餞尹梅津
送客吳皋。正試霜夜冷，楓落長橋。望天不盡，背城漸杳，離亭黯黯，恨水迢迢。翠香零落紅衣老，暮愁鎖、殘柳眉梢。念瘦腰。沈郎舊日，曾繫蘭橈。仙人鳳咽瓊簫。悵斷魂送遠，九辯難招，醉鬟留盼，小窗剪燭，歌雲載恨，飛上銀霄。素秋不解隨船去，敗紅趁、一葉寒濤。夢翠翹。怨鴻料過南譙。

高陽臺 豐樂樓分韻得如字
修竹凝妝，垂楊駐馬，憑闌淺畫成圖。山色誰題，樓前有雁斜書。東風緊送斜陽下，弄舊寒、晚酒醒餘。自銷凝，能幾花前：頓老相如。傷春不在高樓上，在燈前敧枕，雨外熏鑪。怕艤遊船，臨流可奈清臞。飛紅若到西湖底，攪翠瀾、總是愁魚。莫重來，吹盡香緜，淚滿平蕪。

又 落梅
宮粉雕痕，仙雲墮影，無人野水荒灣。

〈六七六〉

古石埋香，金沙鎖骨連環。南樓不恨吹横笛，恨曉風、千里關山。半飘零，庭上黃昏，月冷闌干。壽陽空理愁鸞。問誰調玉髓，暗補香瘢。細雨歸鴻，孤山無限春寒。離魂難倩招清些，夢縞衣、解佩溪邊。最愁人，啼鳥晴明，葉底青圓。

三妹媚 過都城舊居有感
湖山經醉慣。漬春衫、啼痕酒痕無限。又客長安，歎斷襟零袂，涴塵誰浣。紫曲門荒，沿敗井、風搖靑蔓。對語東鄰，猶是曾巢，謝堂雙燕。春夢人間須斷。但怪得、當年夢緣能短。繍屋秦筝，傍海棠偏愛，夜深開宴。舞歇歌沈，花未減、紅顏先變。好久河橋欲去，斜陽淚滿。

八聲甘州 陪庾幕諸公遊靈巖
渺空煙四遠，是何年、青天墜長星。幻蒼厓雲樹，名娃金屋，殘霸宮城。箭徑酸風射眼，膩水染花腥。時靸雙鴛響，廊葉秋聲。宮裏吳王沈醉，倩五湖倦客，獨釣醒醒。問蒼波無語，華髮奈山青。水涵空、闌干高處，送亂鴉、斜日落漁汀。連呼酒，上琴臺去，秋與雲平。

〈六七七〉

夜合花 黃鍾商 自鶴江入京泊葑門外有感
柳暝河橋，鶯晴臺苑，短策頻惹春香。當時夜泊，温柔便入深鄉。詞韻窄，酒杯長。翦蠟花、壺箭催忙。共追遊處，淩波翠陌，連棹横塘。十年一夢淒涼。似西湖燕去，吳館巢荒。重來萬感，依前喚酒銀罌。溪雨急，岸花狂。趁殘鴉、飛過蒼茫。故人樓上，憑誰指與，芳草斜陽。

點絳唇 有懷蘇州
明月茫茫，夜來應照南橋路。夢遊熟處。一枕啼秋雨。可惜人生，不向吳城住。心期誤。雁將秋去。天遠靑山暮。

踏莎行
潤玉籠綃，檀櫻倚扇。繡圈猶帶脂香淺。榴心空疊舞裙紅，艾枝應壓秋鬟亂。午夢千山，窗陰一箭。香瘢新褪紅絲腕。隔江人在雨聲中，晚風菰葉生秋怨。

〈六七八〉

夜遊宮
人去西樓雁杳。敍別夢、揚州一覺。雲澹星疏楚山曉。聽啼烏，立河橋，話未了。雨外蛩聲早。細織就、霜絲多少。說與蕭娘未知道。向長安，對秋燈，幾人老。

鷓鴣天 化度寺作
池上紅衣伴倚闌。棲鴉常帶夕陽還。殷雲度雨疏桐落，明月生涼寶扇閒。鄉夢窄，水天寬。小窗愁黛澹秋山。吳鴻好爲傳歸信，楊柳閶門屋數間。

唐多令 惜别
何處合成愁。離人心上秋。縱芭蕉、不雨也颼颼。都道晚涼天氣好，有明月、怕登樓。年事夢中休。花空煙水流。燕辭歸、客尙淹留。垂柳不縈裙帶住，漫長是、繫行舟。

憶舊遊 别黄澹翁
送人猶未苦，苦送春、隨人去天涯。

〈六七九〉

片紅都飛盡，正陰陰潤綠，暗裏啼鴉。賦情頓雪雙鬢，飛夢逐塵沙。歎病渴淒涼，分香瘦減，兩地看花。西湖斷橋路，想繫馬垂楊，依舊敧斜。葵麥迷煙處，問離巢孤燕，飛過誰家。故人爲寫深怨，空壁掃秋蛇。但醉上吳臺，殘陽草色歸思賒。

金縷歌 陪履齋先生滄浪看梅
喬木生雲氣。訪中興、英雄陳迹，暗追前事。戰艦東風慳借便，夢斷神州故里。旋小築、吳宮閒地。華表月明歸夜鶴，歎當時、花竹今如此。枝上露，濺清淚。遨頭小簇行春隊。步蒼苔、尋幽別隖，問梅開未。重唱梅邊新度曲，催發寒梢凍蕊。此心與、東君同意。後不如今今非昔，兩無言、相對滄浪水。懷此恨，寄殘醉。

〈六八〇〉

翁孟寅

翁孟寅，字賓暘，號五峯，崇安（今福建省崇安縣）人。嘗登臨安鄉書，曾爲賈似道客，有《五峯詞》一卷。

摸魚兒
捲西風、方肥塞草，帶鉤何事東去。月明萬里關河夢，吳楚幾番風雨。江上路。二十載頭顱，凋落今如許。涼生弄麈。歎江左夷吾，隆中諸葛，談笑已塵土。寒汀外，還見來時鷗鷺。重來應是春暮。輕裘峴首陪登眺，馬上落花飛絮。拚醉舞。誰解道，斷腸賀老江南句。沙津少駐。舉目送飛鴻，幅巾老子，樓上正凝佇。

〈六八一〉

潘牥

潘牥（一二〇四——一二四六），字庭堅，號紫岩，福州閩侯（今福建省閩侯縣）人，端平二年（一二三五）進士，歷太學正、通判潭州。淳祐六年（一二四六）卒。趙萬里輯有《紫岩詞》。

南鄉子 題南劍州妓舘
生怕倚闌干。閣下溪聲閣外山。惟有舊時山共水，依然。暮雨朝雲去不還。應是躡飛鸞。月下時時整佩環。月又漸低霜又下，更闌。折得梅花獨自看。

〈六八二〉

王諶

王諶，字子信，陽羨（今江蘇省宜興縣）人。有《漁父詞》一組七首，見《江湖後集》。

漁父詞 嘉熙戊戌季春一日，畫溪吟客王子信爲亞愚詩禪上人作《漁父詞》七首
蘭芷流來水亦香、滿汀鷗鷺動斜陽。聲欸乃，間鳴榔。儂家只合岸西旁。

其二
翕嫗齊眉婦亦賢。小姑顔貌正笄年。頭髮亂，髻鬢偏。愛把花枝立柁前。

其三
湘妃淚染竹痕斑。風雨連朝下釣難。春浪急，石磯寒。買得茅柴味亦酸。

其四
滿湖飛雪攪長空。

〈六八三〉

急起呼兒上短篷。簑笠具，畫圖同。鐵笛聲長曲未終。

其五
離騷讀罷怨聲聲。曾向江邊問屈平。醒還醉，醉還醒。笑指滄浪可濯纓。

其六
白髪髼鬆不記年。扁舟泊在荻花邊。天上月，水中天。夜夜煙波得意眠。

其七
只在青山可卜鄰。妻兒笑語意全眞。休識字，莫嫌貧。方是安閒第一人。

〈六八四〉

李演

李演，字廣翁，號秋堂。

賀新涼 多景樓落成
笛叫東風起。弄尊前、楊花小扇，燕毛初紫。萬點淮峯孤角外，驚下斜陽似綺。又婉娩、一番春意。歌舞相繆愁自猛，捲長波、一洗空人世。閒熱我，醉時耳。綠蕪冷葉瓜州市。最憐予、洞簫聲盡，闌干獨倚。落落東南牆一角，誰護山河萬里。問人在、玉關歸未。老矣青山燈火客，撫佳期、漫洒新亭淚。歌哽咽，事如水。

〈六八五〉

張樞

張樞，字斗南，一字雲窗，號寄閒，西秦（今陝西省）人，居臨安，張鎡之孫，張炎之父。

瑞鶴仙
卷簾人睡起。放燕子歸來，商量春事。風光又能幾。減芳菲、都在賣花聲裏。吟邊眼底。被嫩綠、移紅換紫。甚等閒、半委東風，半委小橋流水。還是。苔痕湔雨，竹影留雲，待晴猶未。蘭舟靜艤。西湖上、多少歌吹。粉蝶兒、守定落花不去，溼重尋香兩翅。怎知人、一點新愁，寸心萬里。

〈六八六〉

家鉉翁

家鉉翁（一二一三——？），號則堂，眉州（今四川省眉山縣）人。以蔭補官，賜進士出身。歷端明殿學士、簽書樞密院事。宋亡，不仕，改館河間。至元三十一（一二九四）年，放還，時年八十二。有詞三首，收所著《則堂集》中。

念奴嬌 送陳正言
南來數騎，問征塵、正是江頭風惡。耿耿孤忠磨不盡，惟有老天知得。短棹浮淮，輕氈渡漢，回首觚棱泣。緘書欲上，驚傳天外清蹕。路人指示荒臺，昔漢家使者，曾留行迹。我節君袍雪樣明，俯仰都無愧色。送子先歸，慈顏未老，三徑有餘樂。逢人問我，爲說肝腸如昨。

〈六八七〉

陳郁

陳郁，字仲文，號藏一，臨川（今江西省臨川縣）人。理宗時，充緝熙殿應制，又充東宮講堂筵書。

念奴嬌
沒巴沒鼻，霎時間、做出漫天漫地。不論高低併上下，平白都教一例。鼓動縢六，招邀巽二，一任張威勢。識他不破，只今道是祥瑞。却恨鵝鴨池邊，三更半夜，誤了吳元濟。東郭先生都不管，關上門兒穩睡。一夜東風，三竿暖日，萬事隨流水。東皇笑道，山河原是我底。

〈六八八〉

徐霖

徐霖（一二一五——一二六一），字景說，號經畈，西安（今浙江省衢縣）人。淳祐四年（一二四四），試禮部第一，授沅州敎授，擢祕書省正字，遷著作郎。乞外補，知撫州。景定二年（一二六一），知汀州，卒。有詞一首，見《陽春白雪》。

長相思
聽鶯聲。惜鶯聲。客裏鶯聲最有情。家山何處青。問歸程。數歸程。行盡長亭又短亭。征衫脫未成。

〈六八九〉

張紹文

張紹文，字庶成，南徐（今江蘇省鎮江市）人。張榘之子。

酹江月 淮城感興
舉杯呼月，問神京何在，淮山隱隱。撫劍頻看勳業事，惟有孤忠挺挺。宮闕腥羶，衣冠淪沒，天地憑誰整。一枰棋壞，救時著數宜緊。雖是幕府文書，玉關烽火，暫送平安信。滿地干戈猶未戢，畢竟中原誰定。便欲凌空，飘然直上，拂拭山河影。倚風長嘯，夜深霜露淒冷。

〈六九〇〉

楊纘

楊纘，字繼翁，號守齋，又號紫霞翁，嚴州（今浙江省建德縣）人。居錢塘。寧宗后楊氏姪孫，楊次山孫，女爲度宗楊淑妃，有詞三首，見《絕妙好詞》。

一枝春 除夕
竹爆驚春，競喧塡、夜起千門簫鼓。流蘇帳暖，翠鼎緩騰香霧。停杯未舉。奈剛要、送年新句。應自有、歌字清圓，未誇上林鶯語。從他歲窮日暮。縱閒愁、怎減劉郎風度。屠蘇辦了、迤邐柳欺梅妒。宮壺未曉，早驕馬、繡車盈路。還又把、月夜花朝，自今細數。

〈六九一〉

陳人傑

陳人傑（？——一二四三），一作經國，號龜峯，長樂（今福建省福州市）人。曾應江東漕試，旅居臨安，流落兩淮荆湘，後回杭州。淳祐三年（一二四三）卒。年約二十五、六。有《龜峯詞》一卷。

沁園春 予弱冠之年，隨牒江東漕闈，嘗與友人暇日命酒層樓。不惟鍾阜、石城之勝，班班在目，而平准如席，亦橫陳樽俎間。既而北歷淮山，自齊安泝江汎湖，薄遊巴陵，又得登岳陽樓，以盡荆州之偉觀，孫劉虎視遺蹟依然，山川草木，差強人意。洎回京師，日詣豐樂樓以觀西湖。因誦友人「東南嫵媚，雌了男兒」之句，嘆息者久之。酒酣，大書東壁，以寫胸中之勃鬱。時嘉熙庚子秋季下澣也
記上層樓、與岳陽樓，釃酒賦詩。望長山遠水，荆州形勝，夕陽枯木，六代興衰。扶起仲謀，喚回玄德，笑殺景升豚犬兒。歸來也，對西湖嘆息，是夢耶非。諸君傅粉塗脂。問南北戰爭都不知。恨孤山霜重，梅凋老葉，平堤雨急，柳泣殘絲。玉壘騰煙，珠淮飛浪，萬里腥風吹鼓鼙。原夫輩，算事今如此，安用毛錐。

〈六九二〉

又 丁酉歲感事
誰使神州，百年陸沈，青氈未還。悵晨星殘月，北州豪傑，西風斜日，東帝江山。劉表坐談，深源輕進，機會失之彈指間。傷心事，是年年冰合，在在風寒。說和說戰都難。算未必江沱堪宴安。嘆封侯心在，鱣鯨失水，平戎策就，虎豹當關。渠自無謀，事猶可做，更剔殘燈抽劍看。麒麟閣，豈中興人物，不畫儒冠。

又 送陳起莘歸長樂
過了梅花，縱有春風，不如早還。正燕泥日暖，草綿別路，鶯朝煙澹，柳拂征鞍。黎嶺天高，建溪雷吼，歸好不知行路難。龜山下，漸青梅初熟，盧橘猶酸。名場老我閒關。分歲晚誅茅湖上山。嘆龍舒君去，尙留破硯，魚軒人老，長把連環。鏡影霜侵，衣痕塵暗，赢得狂名傳世間。君歸日，見家林舊作，爲報平安。

又 次韻林南金賦愁
撫劍悲歌，縱有杜康，可能解憂。爲修名不立，此身易老，古心自許，與世多尤。

〈六九三〉

平子詩中，庾生賦裏，滿目江山無限愁。關情處，是聞雞半夜，擊楫中流。澹煙衰草連秋。聽鳴鳩聲聲相應酬。嘆霸才重耳，泥塗在楚，雄心元德，歲月依劉。夢落蓴邊，神遊菊外，已分他年專一丘。長安道，且身如王粲，時復登樓。

又 問杜鵑
爲問杜鵑，抵死催歸，汝胡不歸。似遼東白鶴，尙尋華表，海中玄鳥，猶記烏衣。吳蜀非遙，羽毛自好，合趁東風飛向西。何爲者，卻身羈荒樹，血灑芳枝。興亡常事休悲。算人世榮華都幾時。看錦江好在，臥龍已矣，玉山無恙，躍馬何之。不解自寬，徒然相勸，我輩行藏君豈知。閩山路，待封侯事了，歸去非遲。

又
詩不窮人，人道得詩，勝如得官。有山川草木，縱橫紙上，蟲魚鳥獸，飛動毫端。水到渠成，風來帆速，廿四中書考不難。惟詩也，是乾坤清氣，造物須慳。金張許史渾閒。未必有功名久後着。算南朝將相，到今幾姓，西湖名勝，只說孤山。象笏堆牀，蟬冠满座，無此新詩傳世間。杜陵老，向年時也自，井凍衣寒。

〈六九四〉

又 南金又賦無愁。予曰：丈夫涉世，心非木石，安得無愁時，顧所愁何如爾。杜子美平生困躓不偶，而嘆老羞卑之言少，愛君憂國之意多，可謂知所愁矣。若於著衣喫飯，一一未能忘情，此爲不知命者。故用韻以反騷
我自無憂，何用攢眉，今憂古憂。嘆風寒楚蜀，百年受病，江分南北，千載歸尤。洛下銅駝，昭陵石馬，物不自愁人替愁。興亡事，向西風把劍，清淚雙流。邊頭。依舊防秋。問諸將君恩酬未酬。悵書生浪說，皇王帝霸，功名已屬，韓岳張劉。不許請纓，猶堪草檄，誰肯種瓜歸故邱。江中蜃，識平生許事，吐氣成樓。

〈六九五〉

陳允平

陳允平，字君衡，一字衡仲，號西麓，自稱莆鄮澹室後人，四明（今浙江省寧波市）人。德祐時，授沿海制置司參議官。宋亡後，曾徵至大都。有詞一卷曰《西麓繼周集》。
〔清·周濟《宋四家詞選》〕西麓宗少游，徑平思鈍，鄉願之亂德也。
〔清·陳廷焯《白雨齋詞話》卷二〕陳西麓詞，和平婉雅，詞中正軌。
西麓詞在中仙、夢窗之間。沈鬱不及碧山，而時有清超處；超逸不及夢窗，而婉雅猶過之。

八寶妝 秋宵有感
望遠秋平。初過雨、微茫水滿煙汀。亂葓疏柳，猶帶數點殘螢。待月重簾誰共倚，信鴻斷續兩三聲。夜如何，頓涼驟覺，紈扇無情。還思驂鸞素約，念鳳簫雁瑟，取次塵生。舊日潘郎，雙鬢半已星星。琴心錦意暗懶，又怎奈、西風吹恨醒。屏山冷，怕夢魂、飛度藍橋不成。

〈六九六〉

垂楊
銀屏夢覺。漸淺黃嫩綠，一聲鶯小。細細輕塵，建章初閉東風情。依然千樹長安道。翠雲鎖、玉窗深窈。斷橋人、空倚斜陽，帶舊愁多少。還是清明過了。任煙縷露條，碧纖靑裊。恨隔天涯，幾回惆悵蘇堤曉。飛花滿地誰爲掃。甚薄倖、隨波縹緲。縦啼鵑、不喚春歸，人自老。

〈六九七〉

施岳

施岳，字仲山，號梅川，吳（今江蘇省蘇州市）人。

水龍吟
翠鰲湧出滄溟，影横棧壁迷烟墅。樓臺對起，闌干重凭，山川自古。梁苑平蕪，汴堤疏柳，幾番晴雨。看天低四遠，江空萬里，登臨處、分吳楚。兩岸花飛絮舞。度春風、滿城簫鼓。英雄暗老，昏潮曉汐，歸帆過艣。淮水東流，塞雲北渡，夕陽西去。正淒涼望極，中原路杳，月來南浦。

〈六九八〉

薛夢桂

薛夢桂，字叔載，號梯齋，永嘉（今浙江省永嘉縣）人。寶祐元年（一二五三）進士，嘗知福清縣，仕至平江倅。

浣溪沙
柳映疏簾花映林。春光一半幾銷魂。新詩未了枕先温。燕子說將千萬恨，海棠開到二三分。小窗銀燭又黃昏。

〈六九九〉

潘希白

潘希白，字懷古，號漁莊，永嘉（今浙江省永嘉縣）人。寶祐元年（一二五三），登第。幹辦臨安府節制司公事。德祐中，起爲史館檢校，不赴。有詞一首，見《絕妙好詞》。

大有 九日
戲馬臺前，採花籬下，問歲華、還是重九。恰歸來、南山翠色依舊。簾櫳昨夜聽風雨，都不似、登臨時候。一片宋玉情懷，十分衛郎清瘦。紅萸佩、空對酒。碪杵動微寒，暗欺羅袖。秋已無多，早是敗荷衰柳。強整帽簷敲側，曾經向、天涯搔首。幾回憶、故國蓴鱸，霜前雁後。

〈七〇〇〉

文及翁

文及翁，字時舉，號本心，綿州（今四川省綿陽縣）人。移居吳興（今浙江省吳興縣），寶祐元年（一二五三）進士。景定間，言公田事，有名朝野。咸淳四年（一二六八），以國監司業、禮部郎官，兼權直學士院。同年十一月，直華文閣知袁州。德祐元年（一二七五），自試禮部侍郎除簽書樞密院事。元兵將至，棄官遁。宋亡，累徵不起。有詞一首，見《錢塘遺事》。

賀新郎 西湖
一勺西湖水。渡江來、百年歌舞，百年酣醉。回首洛陽花世界，煙渺黍離之地。更不復、新亭墮淚。簇樂紅妝搖畫艇，問中流、撃楫誰人是。千古恨，幾時洗。余生自負澄清志。更有誰、磻溪未遇，傅巖未起。國事如今誰倚仗，衣帶一江而已。便都道、江神堪恃。借問孤山林處士，但掉頭、笑指梅花蕊。天下事，可知矣。

〈七〇一〉

楊韶父

楊韶父，字季和，號東窗。淳祐元年（一二四一）進士。有詞三首，見《陽春白雪》。

長相思

溪水清。溪水渾。溪上人家數畝園。垂楊深閉門。青羅裙。白羅裙。採盡青蘩到白蘋。江南三月春。

〈七〇二〉

江開

江開，字開之，號月湖。

手撚花枝憶小蘋。綠窗空鎖舊時春。滿樓飛絮一箏塵。素約未傳雙燕語，離愁還入賣花聲。十分春事倩行雲。

謝娘庭院通芳徑。四無人、花梢轉影。幾番心事無憑準。等得青春過盡。鞦韆下、佳期又近。算畢竟、沈吟未穩。不成又是教人恨。待倩楊花去問。

〈七〇三〉

李好古

李好古，字仲敏。始末不詳，有詞一首，見《陽春白雪》。

謁金門
花過雨。又是一番紅素。燕子歸來愁不語。舊巢無覓處。誰在玉關勞苦。誰在玉樓歌舞。若使胡塵吹得去。東風侯萬戶。

〈七〇四〉

劉辰翁

劉辰翁（一二三三——一二九七），字會孟，廬陵（今江西省吉安縣）人。寶祐六年（一二五八），舉於鄉。景定三年（一二六二），廷試對策，忤賈似道，置丙第。以親老，請為贛州濂溪書院山長。景定五年，江萬里知建寧府權福建轉運使，致辰翁於幕下。度宗即位（一二六四）除臨安府學教授，未半年而罷。咸淳四年（一二六八），參江東轉運幕，未幾，丁憂。德祐元年（一二七五），薦史館校閱，固辭。宋亡，不仕，飄流於外。大德元年（一二九七）卒，年六十六。有《須溪詞》。
〔清·况周頤《蕙風詞話》卷二〕《須溪詞》，風格遒上似稼軒，情辭跌宕似遺山。《須溪詞》中，間有輕靈婉麗之作。

江城子 西湖感懷
湧金門外上船場。湖山堂。衆賢堂。到幾淒涼，城角夜吹霜。誰識兩峯相對語，天慘慘，水茫茫。月移疏影傍人牆。怕昏黃。舊日朱門，四聖暗飄香。驛使不來春又老，南共北，斷人腸。

〈七〇五〉

霜天曉角 和中齊九日

騎臺千騎。有菊知何世。想見登高無處，淮以北、是平地。老來無復味。老來無復淚。多謝白衣迢遞，吾病矣、不能醉。

憶秦娥 中齊上元客散感舊，賦《憶秦娥》見屬，一讀淒然，隨韻寄情，不覺悲甚

燒燈節。朝京道上風和雪。風和雪。江山如舊，朝京人絕。百年短短興亡別。與君猶對當時月。當時月。照人燭淚、照人梅髮。

又
梅花節。白頭臥起餐氈雪。餐氈雪。上林雁斷，上林書絕。傷心最是河梁別。無人共拜天邊月。天邊月。一尊對影，一編殘髮。

西江月 新秋寫興

天上低昂似舊，人間兒女成狂。夜來處處試新妝。却是人間天上。不覺新涼似水，

〈七〇六〉

相思雨鬢如霜。夢從海底跨枯桑。閱盡銀河風浪。

減字木蘭花 有感
東風似客。醉裏落花南又北。客似東風。攜手斜陽一笑中。佳人怨我。不寄江南春一朵。我怨佳人。憔悴江南不似春。

柳梢靑 春感
鐵馬蒙氈，銀花灑淚，春入愁城。笛裏番腔，街頭戲鼓，不是歌聲。那堪獨坐青燈。想故國、高臺月明。輦下風光，山中歲月，海上心情。

蘭陵王 丙子送春
送春去。春去人間無路。鞦韆外、芳草連天，誰遣風沙暗南浦。依依甚意緒。漫憶海門飛絮。亂鴉過，斗轉城荒，不見來時試燈處。春去。最誰苦。但箭雁沈邊，梁燕無主。杜鵑聲裏長門暮。想玉樹凋土，淚盤如露。咸陽送客屢回顧。斜日未能度。春去。尙來否。正江令恨別，庾信愁賦。二人皆北去。蘇隄盡日風和雨、歎神遊故國，花記前度。

〈七〇七〉

寶鼎現 春月
紅妝春騎。踏月影、竿旗穿市。望不盡、樓臺歌舞，習習香塵蓮步底。簫聲斷、約彩鸞歸去，未怕金吾呵醉。甚輦路、喧闐且止。聽得念奴歌起。父老猶記宣和事。抱銅仙、清淚如水。還轉盼、沙河多麗。滉漾明光連邸第。簾影凍、散紅光成綺。月浸葡萄十里。看往來、神仙才子。肯把菱花撲碎。腸斷竹馬兒童，空見說、三千樂指。等多時春不歸來，到春時欲睡。又說向、燈前擁髻。暗滴鮫珠墜。便當日、親見霓裳，天上人間夢裏。

永遇樂 余自乙亥上元誦李易安《永遇樂》，爲之涕下。今三年矣，每聞此詞，輒不自堪。遂依其聲，又託之易安自喻。雖辭情不及，而悲苦過之
璧月初晴，黛雲遠澹，春事誰主。禁苑嬌寒，湖隄倦暖，前度遽如許。香塵暗陌，華燈明晝，長是懶攜手去。誰知道，斷煙禁夜，滿城似愁風雨。宣和舊日，臨安南渡，芳景猶自如故。緗帙流離，風鬟三五，能賦詞最苦。江南無路，鄜州今夜，此苦又誰知否。空相對，殘釭無寐，滿村社鼓。

〈七〇八〉

摸魚兒 酒邊留同年徐雲屋三首
怎知他、春歸何處，相逢且盡尊酒。少年嫋嫋天涯恨，長結西湖煙柳。休回首。但細雨斷橋，憔悴人歸後。東風似舊。問前度桃花，劉郎能記，花復認郎否。君且住，草草留君翦韭。前宵正恁時候。深杯欲共歌聲滑，翻溼春衫半袖。空眉皺。看白髮尊前，已似人人有。臨分把手。歎一笑論文，清狂顧曲，此會幾時又。

山花子 春暮
東風解手即天涯。曲曲青山不可遮。如此蒼茫君莫怪，是歸家。閶闔相迎悲最苦，英雄知道鬢先華。更却徘徊春尚肯，已無花。

虞美人 春曉
輕衫倚望春晴穩。雨壓青梅損。皺綃池影泛紅蔫。看取斷雲來去、似鑪烟。愁春未暮仍愁暮。受却寒無數。年來無地買花栽。向道明年花信、莫須來。

〈七〇九〉

沁園春 送春
春汝歸歟，風雨蔽江，烟塵暗天。況雁門阨塞，龍沙渺莽，東連吳會，西至秦川。芳草迷津，飛花擁道，小爲蓬壺借百年。江南好，問夫君何事，不少留連。江南正是堪憐。但滿眼楊花化白氈。看兔葵燕麥；華清宮裏，蜂黃蝶粉，凝碧池邊。我已無家，君歸何里，中路徘徊七寶鞭。風回處，寄一聲珍重，兩地潸然。

金縷曲 九日卽事
與客攜壺去。望高高、半山失却，滿城風雨。何許白衣人邂逅，小立東籬共語。未怪是、催租斷句。寂寞午鷄啼三四，悄老人、橋上前期誤。卿且去，整吾履。寒空舊是題詩處。莽雲烟、纏蛟舞鳳，東吳西楚。千古新亭英雄夢，淚濕神州塊土。歎落日、鴻溝無路。一片沙場君不去，空平生、恨恨王夷甫。憑半醉，付金縷。

〈七一〇〉

陳逢辰

陳逢辰，字振祖，號存熙。有詞二首，見《絕妙好詞》。

烏夜啼
月痕未到朱扉。送郎時。暗裏一汪兒淚、沒人知。揾不住。收不聚。被風吹。吹作一天愁雨、損花枝。

〈七一一〉

周密

周密（一二三二——一二九八），字公謹，號草窗。濟南（今山東省濟南市）人。流寓吳興（今浙江省吳興縣），居弁山，自號弁陽嘯翁、四水潛夫。曾爲義烏令。入元，不仕。有《草窗詞》、《蘋洲漁笛譜》。曾選宋詞曰《絕妙好詞》。
〔清·周濟《宋四家詞選序論》〕草窗鏤冰刻楮，精妙絕倫，但立意不高，取韻不遠，當與玉田抗行，未可方駕王（王沂孫）、吳（吳夢窗）也。
〔清·周濟《介存齋論詞雜著》〕公謹敲金戛玉，嚼雪盥花，新妙無與爲匹。公謹只是詞人，頗有名心，未能自克；故雖才情詣力，色色絕人，終不能超然遐舉。
〔清·陳廷焯《白雨齋詞話》卷二〕周公謹詞，刻意學清眞，句法字法，居然合拍。惟氣體究去清眞已遠，其高者可步武梅溪，次亦平視竹屋。

大聖樂 東園餞春卽席分題
嬌綠迷雲，倦紅顰曉，嫩晴芳樹。漸午陰、簾影移香，燕語夢回，千點碧桃吹雨。冷落錦宮人歸後，記前度蘭橈停翠浦。憑闌久，謾凝想鳳翹，慵聽金縷。留春問誰最苦。奈

〈七一二〉

花自無言鶯自語。對畫樓殘照，東風吹遠，天涯何許。怕折露條愁輕別，更煙暝長亭啼杜宇。垂楊晚，但羅袖、暗沾飛絮。

繡鸞鳳花犯 賦水仙
楚江湄，湘娥乍見，無言灑清淚。淡然春意。空獨倚東風，芳思誰寄。淩波路冷秋無際。香雲隨步起。謾記得，漢宮仙掌，亭亭明月底。冰絃寫怨更多情，騷人恨，枉賦芳蘭幽芷。春思遠，誰歎賞、國香風味。相將共、歲寒伴侶。小窗淨、沈煙熏翠袂。幽夢覺，涓涓清露，一枝燈影裏。

瑤花慢 后土之花，天下無二本。方其初開，帥臣以金缾飛騎進之天上，間亦分致貴邸。余
客輦下，有以一枝（已下共缺十八行）
朱鈿寶玦。天上飛瓊，比人間春別。江南江北，曾未見，謾擬梨雲梅雪。淮山春晚，問誰識、芳心高潔。消幾番、花落花開，老了玉關豪傑。金壺翦送瓊枝，看一騎紅塵，香度瑤闕。韶華正好，應自喜、初識長安蜂蝶。杜郎老矣，想舊事、花須能說。記少年，一夢揚州，二十四橋明月。

〈七一三〉

玉京秋 長安獨客，又見西風，素月丹楓，淒然其爲秋也，因調夾鍾羽一解
煙水闊。高林弄殘照，晚蜩淒切。碧碪度韻，銀牀飄葉。衣溼桐陰露冷，采涼花、時賦秋雪。數輕別。一襟幽事，砌蛩能說。客思吟商還怯。怨歌長、瓊壺暗缺。翠扇恩疏，紅衣香褪，翻成消歇。玉骨西風，恨最恨、閒卻新涼時節。楚簫咽。誰倚西樓淡月。

鷓鴣天 清明
燕子時時度翠簾。柳寒猶未褪香緜。落花門巷家家雨，新火樓臺處處煙。情默默，恨懨懨。東風吹動畫秋千。拆桐開盡鶯聲老，無奈春何只醉眠。

解語花 羽調解語花，音韻婉麗，有譜而亡其辭。連日春晴，風景韶媚，芳思撩人，醉撚花枝，倚聲成句
晴絲罥蝶，暖蜜酣蜂，重檐捲春寂寂。雨萼煙梢，壓闌干、花雨染衣紅溼。金鞍誤約，空極目、天涯草色。閬苑玉簫人去後，惟有鶯知得。餘寒猶掩翠戶，梁燕乍歸，芳信未端的。淺薄東風，莫因循、輕把杏鈿狼藉。塵侵錦瑟。殘日綠窗春夢窄。睡起折花無意緒，

〈七一四〉

斜倚秋千立。

曲遊春 禁烟湖上薄遊，施中山賦詞甚佳，余因次其韻。蓋平時遊舫，至午後則盡入裏湖，抵暮始出，斷橋小駐而歸，非習於遊者不知也。故中山極擊節余閒却半湖春色之句，謂能道人之所未云
禁苑東風外，颺暖絲晴絮，春思如織。燕約鶯期，惱芳情偏在，翠深紅隙。漠漠香塵隔。沸十里、亂紋叢笛。看畫船、盡入西泠，閒却半湖春色。柳陌。新煙凝碧。映簾底宮眉，堤上遊勒。輕暝籠寒，怕梨雲夢冷，杏香愁冪。歌管酬寒食。奈蝶怨、良宵岑寂。正滿湖、碎月搖花，怎生去得。

膩葉陰清，孤花香冷，迆邐芳洲春換。薄酒孤吟，悵相如遊倦。想人在、絮幕香簾凝望，誤認幾許，煙檣風幔。芳草天涯，負華堂雙燕。記簫聲、淡月梨花院。砑牋紅、謾寫東風怨。一夜落月啼鵑，喚四橋吟纜。蕩歸心、已過江南岸。清宵夢、遠逐飛花亂、幾千

〈七一五〉

萬縷垂楊，翦春愁不斷。

〈七一五〉

長亭怨慢
歲丙午、丁未，先君子監州太末。時刺史楊泳齋員外、別駕牟存齋、西安令翁浩堂、郡博士洪恕齋，一時名流星聚，見爲奇事。倅居據龜阜，下瞰萬室，外環四山，先子作堂曰嘯詠。撮登攬要，蜿蜒入後圃。梅清竹臞，虧蔽風月，後俯官河，相望一水，則小蓬萊在焉。老柳高荷，吹涼竟日。諸公載酒論文，清彈豪吹，筆研琴尊之樂，蓋無虛日也。余時甚少，執杖屨，供灑掃，諸老緒論殷殷，金石聲猶在耳。後十年過之，則徑草池萍，憮然葵麥之感，一時交從，水逝雲飛，無人識令威矣。徘徊水竹間，悵然久之，因譜白石自製調，以寄前度劉郎之懷云。
記千竹、萬荷深處。綠淨池臺，翠涼亭宇。醉墨題香，閒簫橫玉盡吟趣。勝流星聚。知幾誦、燕臺句。零落碧雲空，歎轉眼、歲華如許。凝竚。望涓涓一水，夢到隔花窗戶。十年舊事，儘消得、庾郎愁賦。燕樓鶴表半飄零，算惟有、盟鷗堪語。謾倚徧河橋，一片涼雲吹雨。

一萼紅 登蓬萊閣有感

〈七一六〉

步深幽。正雲黃天淡，雪意未全休。鑑曲寒沙，茂林煙草，俛仰千古悠悠。歲華晚、漂零漸遠、誰念我、同載五湖舟。磴古松斜，厓陰苔老，一片清愁。回首天涯歸夢，幾魂飛西浦，淚灑東州。故國山川，故園心眼，還似王粲登樓。最憐他、秦鬟妝鏡、好江山、何事此時遊。爲喚狂吟老監，共賦銷憂。（閣在紹興，西浦、西州皆其地）

獻仙音 弔雪香亭梅
松雪飄寒，嶺雲吹凍，紅破數椒春淺。襯舞臺荒，浣妝池冷，淒涼市朝輕換。歎花與人凋謝，依依歲華晚、共凄黯。問東風、幾番吹夢，應慣識當年，翠屏金輦。一片古今愁，但廢綠、平煙空遠。無語消魂，對斜陽、衰草淚滿。又西泠殘笛，低送數聲春怨。

高陽臺 送陳君衡被召
照野旌旗，朝天車馬，平沙萬里天低。寶帶金章，尊前茸帽風敲。秦關汴水經行地，想登臨、都付新詩。縱英遊，疊鼓清笳，駿馬名姬。酒酣應對燕山雪，正冰河月凍，曉隴雲飛。投老殘年，江南誰念方回。東風漸綠西湖柳，雁已還、人未南歸。最關情，折盡梅花，難寄相思。

〈七一七〉

又 寄越中諸友
小雨分江，殘寒迷浦，春容淺入蒹葭。雪霽空城，燕歸何處人家。夢魂欲渡蒼茫去，怕夢輕、還被愁遮。感流年，夜汐東還，冷照西斜。萋萋望極王孫草，認雲中煙樹，鷗外春沙。白髮青山，可憐相對蒼華。歸鴻自趁潮回去，笑倦遊、猶是天涯。問東風，先到垂楊，後到梅花。

探芳訊 西泠春感
步晴晝。向水院維舟，津亭喚酒。歎劉郎重到，依依謾懷舊。東風空結丁香怨，花與人俱瘦。甚淒涼，暗草沿池，冷苔侵甃。橋外晚風驟。正香雪隨波，淺煙迷岫。廢苑塵梁，如今燕來否。翠雲零落空堤冷，往事休回首。最消魂，一片斜陽戀柳。

聞鵲喜 吳山觀濤
天水碧。染就一江秋色。鼇戴雪山龍起蟄。快風吹海立。數點烟鬟青滴。一杼霞綃紅濕。白鳥明邊帆影直。隔江聞夜笛。

〈七一八〉

少年游 宮詞擬梅溪
簾消寶篆捲宮羅。蜂蝶撲飛梭。一樣東風，燕梁鶯院，那處春多。曉妝日日隨香輦，多在牡丹坡。花深深處，柳陰陰處，一片笙歌。

〈七一九〉

朱嗣發
朱嗣發（一二三四——一三〇四），字士榮，號雪崖，烏程（今浙江省吳興縣）人。專志奉親。宋亡，舉充提學學官，不受。大德八年（一三〇四）卒。有詞一首，見《陽春白雪》。

摸魚兒
對西風、鬢搖烟碧，參差前事流水。紫絲羅帶鴛鴦結，的的鏡盟釵誓。渾不記、漫手織回文，幾度欲心碎。安花著蔕。奈雨覆雲翻，情寬分窄，石上玉簪脆。朱樓外。愁壓空雲欲墜。月痕猶照無寐。陰晴也只隨天意。枉了玉消香碎。君且醉。君不見、長門青草春風淚。一時左計。悔不早荆釵，暮天修竹，頭白依寒翠。

〈七二〇〉

王奕
王奕，字伯敬，自號玉斗山人，玉山人。與謝枋得相善。入元後曾補玉山教諭。有《東行斐稿》傳世。

賀新郎 金陵懷古。金陵流峙，依約洛陽，惜中興病國者巽，皆入床下，遂使金甌甑墮，惜哉
決眥斜陽里。品江山、洛陽第一，金陵第二。休論六朝興廢夢，且說南浮之始。合就此、衣冠故址。底事輕拋形勝地，把笙歌、戀定西湖水。百年內，苟而已。縱然成敗由天理。歎石城、潮落潮生，朝昏知幾。可笑諸公俱鑄錯，回首金甌瞥徙。漫涴了、紫雲青史。老媚幽花栖斷礎，睇故宮、空拊英雄髀。身世蝶，侯王蟻。

〈七二二〉

文天祥
文天祥（一二三六——一二八三），本名雲孫，字天祥，後改字宋瑞，一字履善，吉安（今江西省吉安縣）人。寶祐四年（一二五六）進士第一。度宗朝，累遷直學士院，知贛州。德祐初，除右丞相、兼樞密使。元兵至，奉使軍前被拘。亡入眞州，泛海至溫州。益王立，拜右丞相，以都督出江西，兵敗被執，囚於燕京四年，不屈，被殺，年四十七。時至元十九年十二月初九（一二八三）。
〔清·劉熙載《藝槪》卷四〕文文山詞有風雨如晦、鷄鳴不已之意，不知者以爲變聲，其實乃變之正也。故詞當合其人之境地以觀之。

酹江月 南康軍和蘇韻
廬山依舊，淒涼處、無限江南風物。空翠晴嵐浮汗漫，還障天東半壁。雁過孤峯，猿歸危嶂，風急波翻雪。乾坤未老，地靈尚有人傑。堪嗟漂泊孤舟，河傾斗落，客夢催明發。南浦閒雲連草樹，回首旌旗明滅。三十年來，十年一過，空有星星髮。夜深愁聽，胡笳吹徹寒月。

〈七二三〉

又 和鄧光薦
乾坤能大，算蛟龍、元不是池中物。風雨牢愁無著處，那更寒蟲四壁。橫槊題詩，登樓作賦，萬事空中雪。江流如此，方來還有英傑。堪笑一葉漂零，重來淮水，正涼風新發。鏡裏朱顏都變盡，只有丹心難滅。去去龍沙，江山回首，一綫青如髮。故人應念，杜鵑枝上殘月。

沁園春 題潮州雙忠廟
爲子死孝，爲臣死忠，死又何妨。自光岳氣分，士無全節，君臣義缺，誰負剛腸。罵賊睢陽，愛君許遠，留得聲名萬古香。後來者，無二公之操，百鍊之鋼。人生翕欻去亡。好烈烈轟轟做一場。使當時賣國，甘心降虜，受人唾罵，安得留芳。古廟幽沈，儀容儼雅，枯木寒鴉幾夕陽。郵亭下，有奸雄過此，仔細思量。

滿江紅
燕子樓中，又捱過、幾番秋色。相思處、青年如夢，乘鸞仙闕。肌玉暗消衣帶緩，淚珠斜透花鈿側。最無端、蕉影上窗紗，青燈歇。曲池合，高臺滅。人間事，何堪說。向南陽阡上，滿襟清血。世態便如翻覆雨，妾身元是分明月。笑樂昌、一段好風流，菱花缺。

又
試問琵琶，胡沙外、怎生風色。最苦是、姚黄一朵，移根仙闕。王母歡闌瓊宴罷，仙人泪滿金盤側。聽行宮、半夜雨淋鈴，聲聲歇。彩雲散，香塵滅。銅駝恨，那堪說。想男兒慷慨，嚼穿齦血。回首昭陽離落日，傷心銅雀迎秋月。算妾身、不願似天家，金甌缺。

〈七二四〉

鄧剡
鄧剡（一二三二——一三〇三），字光薦，一字中甫，號中齋，廬陵（今江西省吉安縣）人。景定三年（一二六二）進士。元兵南犯，剡隨宋皇趙昺至厓山，除禮部侍郎。祥興元年（一二七八）春，除權直學士院，未數日，厓山破，赴海，元兵鈎致，與文天祥俱北，至建康，以病留。後敎張宏範子張珪。大德七年（一三〇五）卒，年七十二。趙萬里輯有《中齋詞》一卷。

念奴嬌 驛中言別
水天空闊，恨東風不借、世間英物。蜀鳥吳花殘照里，忍見荒城頹壁。銅雀春情，金人秋泪，此恨憑誰雪。堂堂劍氣，斗牛空認奇傑。那信江海餘生，南行萬里，不放扁舟發。正爲鷗盟留醉眼，細看濤生雲滅。睨柱吞嬴，回旗走懿，千古衝冠髮。伴人無寐，秦淮應是孤月。

〈七二五〉

唐多令
雨過水明霞。潮回岸帶沙。葉聲寒、飛透窗紗。堪恨西風吹世換，更吹我、落天涯。寂寞古豪華。烏衣日又斜。說興亡、燕入誰家。惟有南來無數雁，和明月、宿蘆花。

〈七二六〉

汪夢斗
汪夢斗，字玉南，號杏山，績溪（今安徽省績溪縣）人。景定二年（一二六一），魁東江漕試，宋亡，不仕。有《北游詞》。

南鄉子 初入都門漫賦
西北有神州。曾倚斜陽江上樓。目斷淮南山一抹，何由。載淚東風灑汴流。何事卻狂遊。直駕驢車渡白溝。自古幽燕爲絕塞，休愁。末是窮荒天盡頭。

〈七二七〉

彭元遜
彭元遜，字巽吾，廬陵（今江西省吉安縣）人。景定二年（一二六一），試解。劉辰翁《須溪詞》內屢有唱和之詞。

解珮環 尋梅不見
江空不渡，恨蘼蕪杜若，零落無數。遠道荒寒，婉娩流年，望望美人遲暮。風煙雨雪陰晴晚，更何須，春風千樹。盡孤城，落木蕭蕭，日夜江聲流去。日晏山深聞笛，恐他年流落，與子同賦。事闊心違，交淡媒勞，蔓草沾衣多露。汀洲窈窕餘醒寐，遺珮浮沈澧浦。有白鷗淡月，微波寄語，逍遙容與。

六醜 楊花
似東風老大，那復有、當時風氣。有情不收，江山身是寄。浩蕩何世。但憶臨官道，暫來不住，便出門千里。癡心指望回風墜。扇底相逢，釵頭微綴。他家萬條千縷，解遮亭障

〈七二八〉

驛，不隔江水。瓜洲曾艤，等行人歲歲。日下長秋，城烏夜起。帳廬好在春睡。共飛歸湖上，草青無地。愔愔雨、春心如膩。欲待化、豐樂樓前，青門都廢。何人念、流落無幾。點點摶作，雪綿鬆潤，爲君裛淚。

〈七二九〉

楊僉判
楊僉判，名字始末不詳，度宗時人。有詞一首，見《隨隱漫錄》。

一剪梅
襄樊四載弄干戈。不見漁歌。不見樵歌。試問如今事若何。金也消磨。穀也消磨。柘枝不用舞婆娑。醜也能多。惡也能多。朱門日日買朱娥。軍事如何。民事如何。

〈七三〇〉

蕭某
蕭某，度宗時太學生。有詞一首，見《錢唐遺事》。

沁園春 譏陳伯大御史
士籍令行，伯仲分明，逐一排連。問子孫何習，父兄何業，明經詞賦，右具如前。最是中間，娶妻某氏，試問于妻何與焉。鄉保舉，那當著押，開口論錢。祖宗立法于前。又何必更張萬萬千。算行關改會，限田放糴，生民凋瘵，膏血既朘。只有士心，僅存一脈，今又艱難最可憐。誰作俑，陳堅伯大，附勢專權。

〈七三一〉

劉壎
劉壎（一二〇四——一三一九），字起潛，自號水雲村人。南豐（今江西省南豐縣）人。入元曾爲延平路儒學敎授。有詞集名《水雲村稿》。

菩薩蠻 和詹天游
故園青草依然綠。故宮廢址空喬木。狐兔穴巖城。悠悠萬感生。胡笳吹漢月，北語南人說。紅紫鬧東風。湖山一夢中。

〈七三二〉

汪元量
汪元量，字大有，號水雲。錢塘（今浙江省杭州市）人。以善琴事謝后、王昭儀。宋亡，隨三宮留燕，後爲黃冠師南歸。有《水雲詞》。

金人捧露盤 越州越王臺
越山雲，越江水，越王臺。箇中景、儘可徘徊。淩高放目，使人胸次共崔嵬。黃鸝紫燕報春晚，勸我銜杯。古時事，今時淚，前人喜，後人哀。正醉裏、歌管成灰。新愁舊恨，一時分付與潮回。鷓鴣啼歇夕陽去，滿地風埃。

鶯啼序 重過金陵
金陵故都最好，有朱樓迢遞。嗟倦客、又此憑高，檻外已少佳致。更落盡梨花，飛盡楊花，春也成憔悴。問青山、三國英雄，六朝奇偉。麥甸葵丘，荒臺敗壘。鹿豕銜枯薺。正潮打孤城，寂寞斜陽影裏。聽樓頭、哀笳怨角，未把酒、愁心先醉。漸夜深，月滿秦淮，煙籠

〈七三三〉

寒水。悽悽慘慘，冷冷清清，燈火渡頭市。慨商女不知興廢。隔江猶唱庭花，餘音亹亹。傷心千古，淚痕如洗。烏衣巷口青蕪路，認依稀、王謝舊鄰里。臨春結綺。可憐紅粉成灰，蕭索白楊風起。因思疇昔，鐵索千尋，謾沈江底。揮羽扇、障西塵，便好角巾私第。清談到底成何事。回首新亭，風景今如此。楚囚對泣何時已。歎人間、今古眞兒戲。東風歲歲還來，吹入鍾山，幾重蒼翠。

六州歌頭 江都
綠蕪城上，懷古恨依依。淮山碎。江波逝。昔人非。今人悲。惆悵隋天子。錦帆裏。環朱履。叢香綺。展旌旗。蕩漣漪。擊鼓撾金，擁瓊璈玉吹。恣意游嬉。斜日暉暉。亂鶯啼。銷魂此際。君臣醉。貔貅弊。事如飛。山河墜。煙塵起。風淒淒。雨霏霏。草木皆垂淚。家國棄。竟忘歸。笙歌地。歡娛地。盡荒畦。惟有當時皓月，依然挂、楊柳青枝。聽堤邊漁叟，一笛醉中吹。興廢誰知。

水龍吟 淮河舟中夜聞宮人琴聲
鼓鞞驚破霓裳，海棠亭北多風雨。歌闌酒罷，玉殿金泣，此行良苦。駝背模糊，馬頭匼

〈七三四〉

匝，朝朝暮暮。自都門燕別，龍艘錦纜，空載得、春歸去。目斷東南半壁，悵長淮、已非吾土。受降城下，草如霜白，淒涼酸楚。粉陣紅圍，夜深人靜，誰賓誰主。對漁燈一點，羇愁一搦，譜琴中語。

望江南 幽州九日
宫舍悄，坐到月西斜。永夜角聲悲自語，客心愁破正思家。南北各天涯。腸斷裂，搔首一長嗟。綺席象牀寒玉枕，美人何處醉黃花。和淚撚琵琶。

憶王孫 集句數首，甚婉娩，情至可觀
漢家宮闕動高秋。人自傷心水自流。今日晴明獨上樓。恨悠悠。白盡梨園子弟頭。

又
上陽宮裏斷腸時。春半如秋意轉迷。獨坐紗窗刺繡遲。淚沾衣。不見人歸見燕歸。

〈七三五〉

章麗貞
章麗貞，宋宮人。有詞一首，見《宋舊宮人詞》。

長相思
吳山秋。越山秋。吳越兩山相對愁。長江不盡流。風颼颼。雨颼颼。萬里歸人空白頭。南冠泣楚囚。

〈七三六〉

王沂孫
王沂孫，字聖與，號碧山，又號中仙，又號玉笥山人，會稽（今浙江省紹興縣）人。與周密、張炎輩游。入元，曾爲慶元路學正。有《花外集》（又名《碧山樂府》）。
〔宋·張炎《山中白雲》卷一《瑣窗寒》詞小序〕（王碧山）能文工詞，琢語峭拔，有白石意度。
〔清·周濟《宋四家詞選序論》〕碧山饜心切理，言近指遠，聲容調度，一一可循。碧山胸次恬淡，故黍離麥秀之感，只以唱嘆出之，無劍拔弩張習氣。
〔清·周濟《介存齋論詞雜著》〕中仙最多故國之感，故著力不多，天分高絕，所謂意能尊體也。
〔清·陳廷焯《白雨齋詞話》卷二〕看來碧山爲詞，只是忠愛之忱，發於不容已，並無刻意爭奇之意，而人自莫及，此其所以爲高。
碧山詞，觀其全體，固自高絕，即於一字一句間求之，亦無不工雅。瓊枝寸寸玉，旃楠片片香，吾於詞見碧山矣。

天香 龍涎香

〈七三七〉

孤嶠蟠煙，層濤蛻月，驪宮夜採鉛水。訊遠槎風，夢深薇露，化作斷魂心字。紅甆候火，還乍識、冰環玉指。一縷縈簾翠影，依稀海天雲氣。幾回殢嬌半醉。翦春燈、夜寒花碎。更好故溪飛雪，小窗深閉。荀令如今頓老，總忘卻、樽前舊風味。謾惜餘熏，空篝素被。

無悶 雪意
陰積龍荒，寒度雁門，西北高樓獨倚。悵短景無多，亂山如此。欲喚飛瓊起舞，怕攪碎、紛紛銀河水。凍雲一片，藏花護玉，未教輕墜。清致。悄無似。有照水一枝，已攙春意。誤幾度憑欄，莫愁凝睇。應是梨花夢好，未肯放、東風來人世。待翠管、吹破蒼茫，看取玉壺天地。

眉嫵 新月
漸新痕懸柳，澹彩穿花，依約破初暝。便有團圓意，深深拜，相逢誰在香徑。畫眉未穩。料素娥、猶帶離恨。最堪愛、一曲銀鉤小，寶簾挂秋冷。千古盈虧休問。歎慢磨玉斧，難補金鏡。太液池猶在，淒涼處、何人重賦清景。故山夜永。試待他、窺戶端正。看雲

〈七三八〉

外山河，還老盡、桂花影。

水龍吟 落葉
曉霜初著青林，望中故國淒涼早。蕭蕭漸積，紛紛猶墜，門荒徑悄。渭水風生，洞庭波起，幾番秋杪。想重厓半沒，千峯盡出，山中路、無人到。前度題紅杳杳。遡宮溝、暗流空繞。啼螿未歇，飛鴻欲過，此時懷抱。亂影翻窗，碎聲敲砌，愁人多少。望吾廬甚處，只應今夜，滿庭誰掃。

又 白蓮
淡妝不掃蛾眉，爲誰佇立羞明鏡。眞妃解語，西施淨洗，娉婷顧影。薄露初勻，纖塵不染，移根玉井。想飄然一葉，颼颼短髮，中流臥、浮煙艇。可惜遙臺路迴。抱淒涼、月姊難認。相逢還是，冰壺浴罷，牙牀酒醒。步襪空留，舞裳微褪，粉殘香冷。望海山依約，時時夢想，素波千頃。

齊天樂 螢

〈七三九〉

碧痕初化池塘草，熒熒野光相趁。扇薄星流，盤明露滴，零落秋原飛燐。練裳暗近。記穿柳生涼，度荷分暝。誤我殘編，翠囊空歎夢無準。樓陰時過數點，倚闌人未睡，曾赋幽恨。漢苑飄苔，秦陵墜葉，千古淒涼不盡。何人爲省。但隔水餘暉，傍林殘影。已覺蕭疏，更堪秋夜永。

一襟餘恨宮魂斷，年年翠陰庭樹。乍咽涼柯，還移暗葉，重把離愁深訴。西窗過雨。怪瑤珮流空，玉箏調柱。鏡暗妝殘，爲誰嬌鬢尙如許。銅仙鉛淚似洗，歎攜盤去遠，難貯零露。病翼驚秋，枯形閱世，消得斜陽幾度。餘音更苦。甚獨抱清高，頓成淒楚。謾想薰風，柳絲千萬縷。

慶清朝 榴花
玉局歌殘，金陵句絕，年年負卻薰風。西鄰窈窕，獨憐入戶飛紅。前度綠陰載酒，枝頭色比舞裙同。何須擬，蠟珠作蔕，緗綵成叢。誰在舊家殿閣，自太眞仙去，掃地春空。朱旛護取，如今應誤花工。顚倒絳英滿徑，想無車馬到山中。西風後，尙餘數點，還勝春濃。

〈七四〇〉

高陽臺 和周草窗寄越中諸友韻
殘雪庭陰，輕寒簾影，霏霏玉管春葭。小帖金泥，不知春在誰家。相思一夜窗前夢，奈個人、水隔天遮。但淒然，滿樹幽香，滿地横斜。江南自是離愁苦，沉吟驄古道，歸雁平沙。怎得銀箋，殷勤與說年華。如今處處生芳草，縱凭高、不見天涯。更消他，幾度東風，幾度飛花。

鎖窗寒 春思
趁酒梨花，催詩柳絮，一窗春怨。疏疏過雨，洗盡滿階芳片。數東風、二十四番，幾番誤了西園宴。認小簾朱戶，不如飛去，舊巢雙燕。曾見。雙蛾淺。自別後，多應黛痕不展。撲蝶花陰，怕看題詩團扇。試憑他、流水寄情，遡紅不到春更遠。但無聊、病酒厭厭，夜月荼蘼院。

八六子
掃芳林。幾番風雨，忽忽老盡春禽。漸薄潤侵衣不斷，嫩涼隨扇初生。晚窗自吟。

〈七四一〉

沈沈。幽徑芳尋。晻靄苔香簾淨，蕭疏竹影庭深。謾淡卻蛾眉，晨妝慵掃，寶釵蟲散，繡屏鸞破，當時暗水和雲泛酒，空山留月聽琴。料如今。門前數重翠陰。

摸魚兒
洗芳林、夜來風雨。忽忽還送春去。方纔送得春歸了，那又送君南浦。君聽取。怕此際、春歸也過吳中路。君行到處。便快折湖邊，千條翠柳，爲我繫春住。春還住。休索吟春伴侶。殘花今已塵土。姑蘇臺下煙波遠，西子近來何許。能喚否。又恐怕、殘春到了無憑據。煩君妙語。更爲我將春，連花帶柳，寫入翠箋句。

齊天樂 蟬
綠槐千樹西窗悄，厭厭晝眠驚起。飲露身輕，吟風翅薄，半翦冰箋誰寄。淒涼倦耳。漫重拂琴絲，怕尋冠珥。短夢深宮，向人猶自訴憔悴。殘虹收盡過雨，晚來頻斷續，都是秋意。病葉難留，纖柯易老，空憶斜陽身世。窗明月碎。甚已絕餘音，尙遺枯蛻。鬢影參差，斷魂青鏡里。

慶宮春 水仙花

〈七四二〉

明玉擎金，纖羅飄帶，爲君起舞迴雪。柔影參差，幽芳零亂，翠圍腰瘦一捻。歲華相誤，記前度、湘皋怨別。哀絃重聽，都是淒涼，未須彈徹。國香到此誰憐，烟冷沙昏，頓成愁絕。花惱難禁，酒銷欲盡，門外冰澌初結。試招仙魄，怕今夜、瑤簪凍折。攜盤獨出，空想咸陽，故宮落月。

法曲獻仙音 聚景亭梅次草窗韻
層綠峩峩，纖瓊皎皎，倒壓波痕清淺。過眼年華，動人幽意，相逢幾番春換。記喚酒尋芳處，盈盈褪妝晚。已銷黯。況淒涼、近來離思，應忘卻、明月夜深歸輦。荏苒一枝春，恨東風、人似天遠。縱有殘花，灑征衣、鉛淚都滿。但殷勤折取，自遣一襟幽怨。

長亭怨 重過中庵故園
泛孤艇、東皋過偏。尙記當日，綠陰門掩。屐齒莓階，酒痕羅袖事何限。欲尋前迹，空惆悵、成秋苑。自約賞花人，別後總、風流雲散。水遠。怎知流水外，卻是亂山尤遠。天涯夢短。想忘了、綺疏雕檻。望不盡、苒苒斜陽，撫喬木、年華將晚。但數點紅英，猶識西園淒婉。

〈七四三〉

葉李
葉李（一二四二——一二九二），字太白，一字舜玉，杭州（今浙江省杭州市）人。補京學生。景定五年（一二六四），上書攻賈似道，得罪，竄漳州。宋亡，歸隱富春山。至元二十三年，侍御史程文海奉命搜賢江南，得李，特拜御史中丞、兼商議中書省事，李固辭。又授尚書左丞，復辭。久之，以疾得請南還，至臨清，召爲平章政事，力辭。至元二十九年卒，年五十一。有詞一首，見《輟耕錄》。

失調名 贈賈似道
君來路。吾歸路。來來去去何時住。公田關子竟何如，國事當時誰汝誤。雷州戶。厓州戶。人生會有相逢處。客中頗恨乏蒸羊，聊贈一篇長短句。

〈七四四〉

姚雲文
姚雲文，字聖瑞，號江村，高安（今江西省高安縣）。咸淳四年（一二六八）進士，官興縣尉。入元，授承直郎，撫建兩路儒學提舉。

摸魚兒 艮岳
渺人間、蓬瀛何許，一朝飛入梁苑。輞川梯洞層瑰出，帶取鬼愁龍怨。窮遊宴。談笑裏，金風吹折桃花扇。翠華天遠。悵莎沼黏螢，錦屏煙合，草露泣蒼蘚。東華夢，好在牙檣琱輦。畫圖歷歷曾見。落紅萬點孤臣淚，斜日牛羊春晚。摩雙眼。看塵世，鼇宮又報鯨波淺。吟鞘拍斷。便乞與媧皇，化成精衛，塡不盡遺恨。

紫萸香慢
近重陽、偏多風雨，絕憐此日暄明。問秋香濃未，待攜客、出西城。正自羈懷多感，怕荒臺高處，更不勝情。向尊前、又憶漉酒插花人。只座上、已無老兵。淒情。淺醉還醒。

〈七四五〉

愁不肯、與詩平。記長楸走馬，雕弓搾柳，前事休評。紫萸一枝傳賜，夢誰到、漢家陵。儘烏紗、便隨風去，要天知道，華髮如此星星。歌罷涕零。

〈七四六〉

黎廷瑞
黎廷瑞（？——一二九八），字祥仲，鄱陽（今江西省波陽縣）人。咸淳七年（一二七一）進士，官肇慶府司法參軍。入元，隱居不仕。大德二年（一二九八）卒，有詞，附所著《芳洲集》內。

大江東去 題項羽廟
鮑魚腥斷，楚將軍、鞭虎驅龍而起。空費咸陽三月火，鑄就金刀神器。垓下兵稀，陰陵道隘，月黑雲如壘。楚歌鬨發，山川都姓劉矣。悲泣呼醒虞姬，和伊死別，雪刃飛花髓。霸業休休騅不逝，英氣烏江流水。古廟頹垣，斜陽老樹，遺恨鴉聲裏。興亡休問，高陵秋草空翠。

〈七四七〉

陳紀
陳紀（一二五四——一三一五），字景元，號淡交，廣州東莞（今廣東東莞縣）人。咸淳九年（一二七三）鄉貢，官至通直郎。宋亡，不仕，隱於家。以詩、賦自娛，一時遺佚如趙必豫與之唱和。延祐二年（一三一五）卒。

滿江紅 重九登增江鳳臺望崔清獻故居
鳳去臺空，庭葉下、嫩寒初透。人世上、幾番風雨，幾番重九。列岫迢迢供遠目，晴空蕩蕩容長袖。把中年、懷抱更登臺，秋知否。天也老，山應瘦。時易失。歡難久。到于今惟有，黃花依舊。歲晚淒其諸葛恨，乾坤只可淵明酒。憶坡頭、老菊晚香寒、空搔首。

〈七四八〉

仇遠
仇遠（一二四七——一三二六），字仁近，一字仁父，號近村，又號山村民，錢塘（今浙江省杭州市）人。咸淳間以詩名，與周密、張炎等唱和。大德九年（一三〇五），爲溧陽敎授，轉寶慶路敎授，不赴。改將仕郎杭州路總管知事，致仕，就居錢塘，年八十卒。有詞集名《無絃琴譜》。

越山青
四月時，五月時。柳絮無風不肯飛，卷簾看燕歸。雨淒淒，草淒淒。及早關門睡起遲，省人多少詩。

瑤花慢 雪
疏疏密密，漠漠紛紛，乍舞風無力。殘磚斷礎，纔轉眼、化作方圭圓璧。非花非絮，似聘巧、先投窗隙。立小樓、不見青山，萬里鳥飛無迹。休鄰凍梗冰苔，算飛入園林，都是春色、年華婉娩，誰信道、老却梁園詞客。踏青近也，且一白、何消三白。把一白、分與梅

〈七四九〉

花，要點壽陽妝額。

減字木蘭花
一番春暮。惱人更下瀟瀟雨。花片紛紛。燕子人家都是春。莫留春住。問春歸去家何處。春與人期。春未歸時人未歸。

〈七五〇〉

醴陵士人
醴陵士人，本末不詳。有詞一首，見《花草粹編》。

一剪梅
宰相巍巍坐廟堂。說着經量。便要經量。那個臣僚上一章。頭說經量。尾說經量。輕狂太守在吾邦。聞說經量。星夜經量。山東河北久抛荒。好去經量。胡不經量。

〈七五一〉

褚生

褚生，德祐（一二七五——一二七六）時太學生。有詞二首，見《湖海新聞》、《夷堅續志》後集。

百字令
半堤花雨。對芳辰消遣，無奈情緒。春色尙堪描畫在，萬紫千紅塵土。鵑促歸期，鶯收佞舌，燕作留人語。繞欄紅藥，韶華留此孤主。眞個恨殺東風，幾番過了，不似今番苦。樂事賞心磨滅盡，忽見飛書傳羽。湖水湖烟，峯南峯北，總是堪傷處。新塘楊柳小腰猶自歌舞。

祝英臺近
倚危欄，斜日暮。驀驀甚情緒。穉柳嬌黃，全未禁風雨。春江萬里雲濤，扁舟飛渡。那更聽、塞鴻無數。歎離阻。有恨落天涯，誰念孤旅。滿目風塵，冉冉如飛霧。是何人惹愁來，那人何處。怎知道、愁來不去。

〈七五二〉

徐君寶妻

徐君寶妻，君寶，宋末岳州（今湖南省岳陽縣）人。妻爲元兵所擄，至杭，爲敵酋所迫，赴池中死。有詞一首，見《輟耕錄》。

滿庭芳
漢上繁華，江南人物，尙遺宣政風流。綠窗朱戶，十里爛銀鉤。一旦刀兵齊舉，旌旗擁、百萬貔貅。長驅入，歌臺無榭，風捲落花愁。清平三百載，典章人物，掃地俱休。幸此身未北，猶客南州。破鑑徐郎何在，空惆悵、相見無由。從今後、夢魂千里、夜夜岳陽樓。

〈七五三〉

劉氏

劉氏，自署雁峯劉氏。宋末被掠，題詞長興酒庫。有詞一首，見《梅磵詩話》。

沁園春
我生不辰，逢此百罹，況乎亂離。奈惡因緣到，不夫不主，被擒捉去，爲妾爲妻。父母公姑，弟兄姊妹，流落不知東與西。心中事，把家書寫下，分付伊誰。越人北向燕支。回首望、雁峯天一涯。奈翠鬢雲軟，笠兒怎帶，柳腰春細，馬性難騎。缺月疏桐，淡煙衰草，對此如何不淚垂。君知否，我生於何處，死亦魂歸。

〈七五四〉

唐珏

唐珏，字玉潛，號菊山，越州（今浙江省紹興市）人。淳祐七年（一二四七）生。至元間，潛瘞諸陵遺骨，樹以冬青，謝翺作《冬青引》紀之。

水龍吟 浮翠山房擬賦白蓮
淡妝人更嬋娟，晚匳淨洗鉛華膩。泠泠月色，蕭蕭風度，嬌紅歛避。太液池空，霓裳舞倦，不堪重記。歎冰魂猶在，翠輿難駐，玉簪爲誰輕墜。別有淩空一葉，泛清寒、素波千里。珠房淚溼，明璫恨遠，舊遊夢裏。羽扇生秋，瓊樓不夜，尙遺仙意。奈香雲易散，綃衣半脫，露涼如水。

〈七五五〉

羅志仁

羅志仁，字壽可，號壺秋，新喻（今江西省新余縣）人。舉元鄉薦，授天山書院山長。

金人捧露盤 丙午錢塘
溼苔靑，妖血碧，壞垣紅。怕精靈、來往相逢。荒煙瓦礫，寶釵零亂隱鸞龍。吳峯越巘，翠顰鎖、苦爲誰容。浮屠換、昭陽殿，僧磬改、景陽鐘。興亡事、淚老金銅。驪山廢盡，更無宮女說玄宗。角聲起，海濤落，滿眼秋風。

〈七五六〉

蒋捷

蒋捷，字勝欲，陽羨（今江蘇省宜興縣）人。咸淳十年（一二七四）進士。自號竹山，遁跡不仕。有《竹山詞》。
〔清·紀昀《四庫全書提要·竹山詞提要》〕（蔣捷）其詞練字精深，調音諧暢，爲倚聲家之榘矱。
〔清·周濟《宋四家詞選序論》〕竹山有俗骨，然思力沈透處，可以起懦。
〔清·陳廷焯《白雨齋詞話》卷一〕竹山詞，外強中乾。細看來，尚不及改之。
〔清·劉熙載《藝概》卷四〕蔣竹山詞，末極流動自然，然洗鍊縝密，語多創獲。其志視梅溪較貞，其思視夢窗較清。劉文房爲五言長城，竹山其長短句之長城與！
〔清·況周頤《蕙風詞話》卷一〕蔣竹山詞極穠麗，其人則抱節終身。

賀新郎 秋曉
渺渺啼鴉了。亙魚天、寒生峭嶼，五湖秋曉。竹几一燈人做夢，嘶馬誰行古道。起搔首、窺星多少。月有微黃籬無影，挂牽牛、數朵靑花小。秋太淡，添紅棗。愁痕依賴西風

〈七五七〉

掃。被西風、翻催鬢鬒，與秋俱老。舊院隔霜簾不捲，金粉屏邊醉倒。計無此、中年懷抱。萬里江南吹簫恨，恨參差、白雁横天抄。煙未斂，楚山杳。

又 吳江
浪湧孤亭起。是當年、蓬萊頂上，海風飄墜。帝遣江神長守護，八柱蛟龍纏尾。鬬吐出、寒煙寒雨。昨夜鯨翻坤軸動，捲雕翬、擲向虛空裹。但留得，絳虹住。五湖有客扁舟艤。怕羣仙、重游到此，翠旌難駐。手拍闌干呼白鷺，爲我殷勤寄語。奈鷺也、驚飛沙渚。星月一天雲萬壑，覽茫茫、宇宙知何處。鼓雙檝，浩歌去。

又
夢冷黃金屋。歎秦箏、斜鴻陣裏，素絃塵撲。化作嬌鶯飛歸去，猶認紗窗舊綠。正過雨、荆桃如菽。此恨難平君知否，似瓊臺、湧起彈棋局。消瘦影，嫌明燭。鴛樓碎瀉東西玉。問芳悰、何時再展，翠釵難卜。待把宮眉横雲樣，描上生綃畫幅。怕不是、新來妝束。綵扇紅牙今都在，恨無人、解聽開元曲。空掩袖。倚寒竹。

〈七五八〉

又 兵後寓吳
深閣簾垂繡。記家人、軟語燈邊，笑渦紅透。萬疊城頭哀怨角，吹落霜花滿袖。影廝伴、東奔西走。望斷鄉關知何處，羨寒鴉、到著黃昏後。一點點，歸楊柳。相看只有山如舊。歎浮雲、本是無心，也成蒼狗。明日枯荷包冷飯，又過前頭小阜。趁未發、且嘗村酒。醉探枵囊毛錐在，問鄰翁、要寫牛經否。翁不應、但搖手。

女冠子 元夕
蕙花香也。雪晴池舘如畫。春風飛到，寶釵樓上，一片笙簫，琉璃光射。而今燈漫挂。不是暗塵明月，那時元夜。況年來、心懶意怯，羞與蛾兒爭耍。江城人悄初更打。問繁華誰解，再向天公借。剔殘紅灺。但夢裏隱隱，鈿車羅帕。吳牋銀粉砑。待把舊家風景，寫成閒話。笑綠鬟鄰女，倚窗猶唱，夕陽西下。

瑞鶴仙 鄉城見月
紺煙迷雁迹。漸斷鼓零鐘，街喧初息。風檠背寒壁。放冰蜍飛到，絲絲簾隙。瓊瑰暗

〈七五九〉

泣。念鄉關、霜蕪似織。漫將身、化鶴歸來，忘卻舊游端的。歡極。蓬壺蕖浸，花院梨溶，醉連春夕。柯雲罷弈。櫻桃在、夢難覓。勸清光，乍可幽窗相伴，休照紅樓夜笛。怕人間、換譜伊涼，素娥未識。

絳都春
春愁怎畫。正鶯背帶雪、酴醾花謝。細雨院深，淡月廊斜重簾挂。歸時記約燒燈夜。早拆盡、鞦韆紅架。縱然歸近，風光又是，翠陰初夏。婭姹。嚬青泫白，恨玉佩罷舞，芳塵凝榭。幾擬情人，付與蘭香秋羅帕。知他墮策斜攏馬。在底處、垂楊樓下。無言暗擁嬌鬟，鳳釵溜也。

聲聲慢 秋聲
黃花深巷，紅葉低窗，淒涼一片秋聲。豆雨聲來，中間夾帶風聲。疏疏二十五點，麗譙門、不鎖更聲。故人遠，問誰搖玉佩，檐底鈴聲。彩角聲吹月墮，漸連營馬動，四起笳聲。閃爍鄰燈，燈前尙有砧聲。知他訴愁到曉，碎噥噥、多少蛩聲。訴未了，把一半、分與雁聲。

〈七六〇〉

梅花引 荆溪阻雪
白鷗問我泊孤舟。是身留。是心留。心若留時、何事鎖眉頭。風拍小簾燈暈舞，對閒影，冷清清，憶舊游。舊游舊游今在不。花外樓。柳下舟。夢也夢也，夢不到、寒水空流。漠漠黃雲、溼透木緜裘。都道無人愁似我，今夜雪，有梅花，似我愁。

解佩令 春
春晴也好。春陰也好。著些兒。春雨越好。春雨如絲，繡出花枝紅裊。怎禁他，孟婆合皁。梅花風小。杏花風小。海棠風、驀地寒峭。歲歲春光，被二十四風吹老。楝花風、爾且慢到。

一剪梅 宿龍游朱氏樓
小巧樓臺眼界寬。朝捲簾看。暮捲簾看。故鄉一望一心酸。雲又迷漫。水又迷漫。天不教人客夢安。昨夜春寒。今夜春寒。梨花月底兩眉攢。敲徧闌干。拍徧闌干。

〈七六一〉

又 舟過吳江
一片春愁待酒澆。江上舟搖。樓上帘招。秋娘容與泰娘嬌。風又飄飄。雨又蕭蕭。何日歸家洗客袍。銀字笙調。心字香燒。流光容易把人抛。紅了櫻桃。綠了芭蕉。

昭君怨 賣花人
擔子挑春雖小。白白紅紅都好。賣過巷東家。巷西家。簾外一聲聲叫。簾裏鴉鬟入報。問道買梅花。買桃花。

如夢令
夜月溪篁鸞影。曉露巖花鶴頂。半世踏紅塵，到底輸他村景。村景。村景。樵斧耕蓑漁艇。

虞美人 梳樓
絲絲楊柳絲絲雨。春在溟濛處。樓兒忒小不藏愁。幾度和雲飛去、覓歸舟。天憐

〈七六二〉

客子鄉關遠。借與花消遣。海棠紅近綠闌干。纔捲朱簾卻又、晚風寒。

又 聽雨
少年聽雨歌樓上。紅燭昏羅帳。壯年聽雨客舟中。江闊雲低、斷雁叫西風。而今聽雨僧廬下。鬢已星星也。悲歡離合總無情。一任階前、點滴到天明。

霜天曉角
人影窗紗。是誰來折花。折則從他折去，知折去、向誰家。檐牙。枝最佳。折時高折些。說與折花人道，須插向、鬢邊斜。

〈七六三〉

陳德武

陳德武，三山（今福建省福州市）人。有《白雪遺音》。

水龍吟 西湖懷古
東南第一名州，西湖自古多佳麗。臨堤臺榭，畫船樓閣，遊人歌吹。十里荷花，三秋桂子，四山晴翠。使百年南渡，一時豪傑，都忘卻、平生志。可惜天旋時異。藉何人、雪當年恥。登臨形勝，感傷今古，發揮英氣。力士推山，天吳移水，作農桑地。借錢塘潮汐，爲君洗盡，岳將軍淚。

望海潮 錢塘懷古
瓏山西峙，浙江東逝，誰餘一箭臨衝。鳳舞龍飛，地靈人傑，當年樹此勳庸。強弩萬夫雄。令馮夷退舍，海若潛鋒。擁石成堤，百川約束障西東。至今人物蕃豐。仰功揚山立，德潤川容。樂極西湖，愁多南渡，他都是夢魂空。感古恨無窮。歎表忠無觀，古墓誰封。棹檥錢塘，濁醪和淚洒秋風。

〈七六四〉

張炎

張炎（一二四八——？），字叔夏，號玉田，又號樂笑翁。張俊之後，張樞之子。居杭（今浙江省杭州市）。宋亡後，潛跡不仕，縱游浙東西，落拓以終。詞集名《山中白雲》。
〔宋·仇遠《山中白雲》序〕《山中白雲》詞，意度超玄，律呂協洽，不特可寫音檀口，亦可被歌管，薦清廟。方之古人，當以白石老仙相鼓吹。
〔宋·鄧牧《伯牙琴·張叔夏詞集序》〕美成、白石，逮今膾炙人口。知者謂：麗莫若周，賦情或近俚；騷莫若姜，放意爲近率。今玉田張君無二家之短，而兼所長。
〔清·紀昀《四庫全書總目提要·山中白雲提要》〕（張炎）所作，往往蒼涼激越，即景抒情，備寫其身世盛衰之感，非徒以剪紅刻翠爲工。至其研究聲律，尤得神解，以之接武姜夔，居然後勁宋元之間，亦可謂江東獨秀矣。
〔清·周濟《宋四家詞選》〕玉田才本不高，專恃磨礱雕琢，裝頭作脚，處處妥當，後人翕然宗之，然如《南浦》之賦春水，《疏影》之賦梅影，逐韻凑成，毫無脈絡，而戶誦不已，眞耳食也。其他宅句安章，偶出風致，乍見可喜，深味索然者，悉從沙汰。
〔清·周濟《介存齋論詞雜著》〕玉田，近人所最尊奉。才情詣力，亦不後諸人；終覺積穀作

〈七六五〉

米，把纜放船，無開闊手段；然其清絕處，自不易到。
〔清·陳廷焯《白雨齋詞話》卷二〕張玉田詞，如幷剪哀梨，爽豁心目，故誦之者多，至謂可與白石老仙相鼓吹。惟精警處多，沈厚處少，自是雅音，尚非白石之匹。
兩宋詞人，玉田多所議論，其所自著，亦可收南宋之終。沈厚微遜碧山，其高者頗有姜白石意趣。
〔清·劉熙載《藝概》卷四〕張玉田詞，清遠蘊藉，悽愴纏綿，大段瓣香白石，亦未嘗不轉益多師。

南浦 春水
波暖綠粼粼，燕飛來、好是蘇堤纔曉。魚沒浪痕圓，流紅去、翻笑東風難掃。荒橋斷浦，柳陰撐出扁舟小。回首池塘靑欲徧，絕似夢中芳草。和雲流出空山，甚年年淨洗，花香不了。新淥乍生時，孤村路、猶憶那回曾到。餘情渺渺。茂林觴詠如今悄。前度劉郎歸去後，溪上碧桃多少。

高陽臺 西湖春感
接葉巢鶯，平波卷絮，斷橋斜日歸船。能幾番游，看花又是明年。東風且伴薔薇住，到

〈七六六〉

薔薇、春已堪憐。更淒然。萬綠西冷，一抹荒煙。當年燕子知何處，但苔深韋曲，草暗斜川。見說新愁，如今也到鷗邊。無心再續笙歌夢，掩重門、淺醉閒眠。莫開簾。怕見飛花，怕聽啼鵑。

壺中天 夜渡古黄河，與沈堯道、曾子敬同賦
揚舲萬里，笑當年底事，中分南北。須信平生無夢到，卻向而今游歷。老柳官河，斜陽古道，風定波猶直。野人驚問，泛槎何處狂客。迎面落葉蕭蕭，水流沙共遠，都無行迹。衰草淒迷秋更綠，惟有閒鷗獨立。浪挾天浮，山邀雲去，銀浦横江碧。扣舷歌斷，海蟾飛上孤白。

臺城路 庚寅秋九月，之北，遇汪菊坡，一見若驚，相對如夢。回憶舊游，已十八年矣。因賦此詞
十年前事翻疑夢，重逢可憐俱老。水國春空，山城歲晚，無語相看一笑。荷衣換了。任京洛塵沙，冷凝風帽。見說吟情，近來不到謝池草。歡游曾步翠窈。亂紅迷紫曲，芳意今少。舞扇招香，歌橈喚玉，猶憶錢塘蘇小。無端暗惱。又幾度留連，燕昏鶯曉。回首妝

〈七六七〉

樓，甚時重去好。

甘州 辛卯歲，沈堯道同余北歸，各處杭越。歲，堯道來問寂寞，語笑數日，又復別去。賦此曲，并寄趙學舟
記玉關、踏雪事清游。寒氣脆貂裘。傍枯林古道，長河飲馬，此意悠悠。短夢依然江表，老淚灑西州。一字無題處，落葉都愁。載取白雲歸去，問誰留楚佩，弄影中洲。折蘆花贈遠，零落一身秋。向尋常、野橋流水，待招來、不是舊沙鷗。空懷感，有斜陽處，卻怕登樓。

瑣窗寒 王碧山又號中仙，越人也。能文工詞，琢語峭拔，有白石意度，今絕響矣。余悼之玉笥山，所謂長歌之哀，過于痛哭
斷碧分山，空簾剩月，故人天外。香留酒殢。蝴蝶一生花裏。想如今、醉魂未醒，夜臺夢語秋聲碎。自中仙去後，詞牋賦筆，便無清致。都是。淒涼意。悵玉笥埋雲，錦袍歸水。形容憔悴。料應也、孤吟山鬼。那知人、彈折素絃，黃金鑄出相思淚。但柳枝、門掩枯陰，候蛩愁暗葦。

〈七六八〉

渡江雲 山陰久客，一再逢春，回憶西杭，渺然愁思
山空天入海，倚樓望極，風急暮潮初。一簾鳩外雨，幾處閒田，隔水動春鋤。新煙禁柳，想如今、綠到西湖。猶記得、當年深隱、門掩兩三株。愁余。荒洲古溆，斷梗疏萍，更漂流何處。空自覺、圍羞帶減，影怯燈孤。常疑即見桃花面，甚近來、翻笑無書。書縱遠，如何夢也都無。

憶舊游 新朋故侶，詩酒遲留，吳山蒼蒼，渺渺兮余懷也。寄沈堯道諸公
記開簾過酒，隔水懸燈，款語梅邊。未了清游興，又飄然獨去，何處山川。淡風暗收榆莢，吹下沈郎錢。歎客裹光陰，消磨豔冶，都在尊前。留連。殢人處，是鏡曲窺鶯，蘭阜圍泉。醉拂珊瑚樹，寫百年幽恨，分付吟牋。故鄉幾回飛夢，江雨夜涼船。縱忘卻歸期，千山未必無杜鵑。

解連環 孤雁
楚江空晚。悵離羣萬里，怳然驚散。自顧影、欲下寒塘，正沙淨草枯，水平天遠。寫不

〈七六九〉

成書，只寄得、相思一點。料因循誤了，殘氈擁雪，故人心眼。誰憐旅愁荏苒。謾長門夜悄，錦箏彈怨。想伴侶、猶宿蘆花，也曾念春前，去程應轉。暮雨相呼，怕驀地、玉關重見。未羞他、雙燕歸來，畫簾半卷。

月下笛 孤游萬竹山中，閒門落葉，愁思黯然，因動黍離之感。時寓甬東積翠山舍
萬里孤雲，清游漸遠，故人何處。寒窗夢裏，猶記經行舊時路。連昌約略無多柳，第一是、難聽夜雨。漫驚回淒悄，相看燭影，擁衾誰語。張緒。歸何暮。半零落，依依斷橋鷗鷺。天涯倦旅。此時心事良苦。只愁重灑西州淚，問杜曲、人家在否。恐翠袖、正天寒，猶倚梅花那樹。

綺羅香 紅葉
萬里飛霜，千林落木，寒豔不招春妒。楓冷吳江，獨客又吟愁句。正船艤、流水孤村，似花繞、斜陽歸路。甚荒溝、一片淒涼，載情不去載愁去。長安誰問倦旅。羞見衰顏借酒，飄零如許。謾倚新妝，不入洛陽花譜。爲回風、起舞尊前，盡化作、斷霞千縷。記陰陰、綠徧江南，夜窗聽暗雨。

〈七七〇〉

臺城路 送周方山游吳
朗吟未了西湖酒，驚心又歌南浦。折柳官橋，呼船野渡，還聽垂虹風雨。漂流最苦。況如此江山，此時情緒。怕有鴟夷，笑人何事載詩去。荒臺只今在否。登臨休望遠，都是愁處。暗草埋沙，明波洗月，誰念天涯羈旅。荷陰未暑。快料理歸程，再盟鷗鷺。只恐空山，近來無杜宇。

清平樂
候蛩淒斷。人語西風岸。月落沙平江似練。望盡蘆花無雁。暗敎愁損蘭成，可憐夜夜關情。只有一枝梧葉，不知多少秋聲。

又 平原放馬
轡搖銜鐵。蹴踏平原雪。勇趁軍聲曾汗血。閒過昇平時節。茸茸春草天涯。涓涓野水晴沙。多少驊騮老去，至今猶困鹽車。

〈七七一〉

滿江紅 澄江會復初李尹
江上相逢，更秉燭、渾疑夢裏。寂寞久，瑟弦塵斷，爲君重理。紫綬金章都莫問，醉中□送揶揄鬼。看滿頭、白雪欲消難，春風起。雲一片，身千里。漂泊地，東西水。歎十年不見，我生能幾。慷慨悲歌驚淚落，古人未必皆如此。想今人、愁似古人多，如何是。

梅子黃時雨 病後別羅江諸友
流水孤村，愛塵事頓消，來訪深隱。向醉里誰扶，滿身花影。鷗鷺相看如瘦，近來不是傷春病。嗟流景。竹外野橋，猶系烟艇。誰引。斜川歸興。便啼鵑縱少，無奈時聽。待棹擊空明，魚波千頃。彈到琵琶留不住，最愁人是黃昏近。江風緊。一行柳陰吹暝。

鷓鴣天
樓上誰將玉笛吹。山前水闊暝雲低。勞勞燕子人千里，落落梨花雨一枝。修禊近，賣餳時。故鄉惟有夢相隨。夜來折得江頭柳，不是蘇堤也皺眉。

〈七七二〉

綠意
碧圓自潔。向淺洲遠渚，亭亭清絕。猶有遺簪，不展秋心，能卷幾多炎熱。鴛鴦密語同傾蓋，且莫與、浣紗人說。恐怨歌、忽斷花風，碎卻翠雲千疊。回首當年漢舞，怕飛去、謾皺留仙裙摺。戀戀青衫，猶染枯香，還歎鬢絲飄雪。盤心清露如鉛水，又一夜、西風吹折。喜靜看、匹練秋光，倒瀉半湖明月。

清平樂
采芳人杳。頓覺游情少。客裏看春多草草。總被詩愁分了。去年燕子天涯。今年燕子誰家。三月休聽夜雨，如今不是催花。

〈七七三〉

劉將孫

劉將孫（一二五七——？），字尚友，廬陵（今江西省吉安縣）人，辰翁之子。寶祐五年（一二五七），嘗爲延平敎官、臨汀書院山長。有詞收所著《養吾齋集》中。

六州歌頭 元夕和宜可
天涯倦客，如夢說今宵。承平事，車塵漲，馬鳴蕭。火城朝。狂歌閒嬉笑，平康客，五陵俠，閒相待，沙河路，灞陵橋。萬眼琉璃，目眩去閒買，一翦梅燒。數金蛾綵蝶，簇帶那人嬌。說著魂銷。掩鮫綃。波翻海，塵換世，銅仙淚，鐵心嬈。渺何地，眵朱履，解金貂。步宮腰。瑤池擎燕罷，瓶落井，箭離弨。燈樓倒，吳兒老，絳都迢。點點梅梢殘雪，似東風、吹恨難消。悄山村漁火，風鬢立春宵。繞寒潮。

〈七七四〉

徐一初

徐一初，有詞題於仙居南峯僧寺，殆爲浙人。有詞一首，見《吳禮部詩話》。

摸魚兒
對茱萸、一年一度。龍山今在何處。參軍莫道無勳業，消得從容尊俎。君看取。便破帽飄零，也博名千古。當年幕府。知多少時流，等閒收拾，有個客如許。追往事，滿目山河晉土。征鴻又過邊羽。登臨莫上高層望，怕見故宮禾黍。觴綠醑。澆萬斛牢愁，淚閣新亭雨。黃花無語。畢竟是西風，朝來披拂，猶憶舊時主。

〈七七五〉

鄭文妻

鄭文妻，鄭文，秀州（今浙江省嘉興縣）人，太學生。《彤管遺編》云：妻孫氏。有詞一首，見《古杭雜記》。

憶秦娥
花深深，一鉤羅襪行花陰。行花陰。閒將柳帶，細結同心。日邊消息空沈沈。畫眉樓上愁登臨。愁登臨，海棠開後，望到如今。

〈七七六〉

曾允元

曾允元，號鷗江，西昌（今江西省太和縣西）人。

點絳唇
一夜東風，枕邊吹散愁多少。數聲啼鳥。夢轉紗窗曉。來是春初，去是春將老。長亭道。一般芳草。只有歸時好。

〈七七七〉

無名氏

九張機
一張機。采桑陌上試春衣。風晴日暖慵無力。桃花枝上，啼鶯言語，不肯放人歸。
兩張機。行人立馬意遲遲。深心未忍輕分付。回頭一笑，花間歸去，只恐被花知。
三張機。吳蠶已老燕雛飛。東風宴罷長洲苑，輕綃催趁，舘娃宮女，要換舞時衣。
四張機。咿啞聲裏暗顰眉。回梭織朵垂蓮子。盤花易綰，愁心難整，脈脈亂如絲。
五張機。橫紋織就沈郎詩。中心一句無人會。不言愁恨，不言憔悴。只恁寄相思。
六張機。行行都是耍花兒。花間更有雙蝴蝶，停梭一晌，閒窗影裏。獨自看多時。
七張機。鴛鴦織就又遲疑。只恐被人輕裁剪，分飛兩處，一場離恨，何計再相隨。
八張機。回紋知是阿誰詩。織成一片淒涼意。行行讀遍，厭厭無語，不忍更尋思。
九張機。雙花雙葉又雙枝。薄情自古多離別。從頭到底。將心縈繫。穿過一條絲。

〈七七八〉

菩薩蠻
江城烽火連三月。不堪對酒江亭別。休作斷腸聲。老來無泪傾。風高帆影疾。目送舟痕碧。錦字幾時來。薰風無雁回。

海棠春
曉鶯窗外啼春曉。睡未足、把人驚覺。翠被曉寒輕，寶篆沈煙裊。宿醒未解，雙娥報道。別院笙歌宴早。試問海棠花，昨夜開多少。

眉峯碧
蹙破眉峯碧。纖手還重執。鎭日相看未足時，忍便使、鴛鴦隻。薄暮投村驛。風雨愁通夕。窗外芭蕉窗裏人，分明葉上心頭滴。

水調歌頭
平生太湖上，短棹幾經過。如今重到，何事愁與水雲多。擬把匣中長劍，換取扁舟一

〈七七九〉

葉，歸去老漁蓑。銀艾非吾事，丘壑已蹉跎。膾新鱸，斟美酒，起悲歌。太平生長，豈謂今日識兵戈。欲瀉三江雪浪，淨洗胡塵千里，不用挽天河。回首望霄漢，雙淚墮清波。

鷓鴣天
步障移春錦繡叢。珠簾翠幕護春風。沈香甲煎薰爐暖，玉樹明金蜜炬融。車流水，馬游龍，歡聲浮動建章宮。誰憐此夜春江上，魂斷黃粱一夢中。

又
眞箇親曾見太平。元宵且說景龍燈。四方同奏昇平曲，天下都無歎息聲。長月好，定天晴。人人五夜到天明。如今一把傷心淚，猶恨江南過此生。

青玉案
年年社日停針線。怎忍見、雙飛燕。今日江城春已半。一身猶在，亂山深處，寂寞溪橋畔。春衫著破誰針線。點點行行淚痕滿。落日解鞍芳草岸。花無人戴，酒無人勸，醉也無人管。

〈七八〇〉

沁園春
國步多艱，民心靡定，誠吾隱憂。歎浙民轉徙，怨寒嗟暑，荆襄死守，閱歲經秋。虜未易支，人將相食，識者深爲社稷羞。當今亟，出陳大諫，筋借留候。□□闊爲謀。天下士如何可籍收。況君能堯舜，臣皆稷契，世逢湯武，業比伊周。政不必新，貫仍宜舊，莫與秀才做盡休。吾元老，廣四門賢路，一柱中流。

行香子
浙右華亭。物價廉平。一道會、買箇三升。打開瓶後，滑辣光馨。教君霎時飲，霎時醉，霎時醒。聽得淵明。說與劉伶。這一瓶、約選三斤。君還不信，把秤來秤。有一斤酒，一斤水，一斤瓶。

一剪梅
漠漠春陰酒半酣。風透春衫。雨透春衫。人家蠶事欲眠三。桑滿筐籃。柘滿筐籃。先自離懷百不堪。檣燕呢喃。梁燕呢喃。篝燈強把錦書看。人在江南。心在江南。

〈七八一〉

採桑子
年年纔到花時候，風雨成旬。不肯開晴。誤卻尋花陌上人。今日報道天晴也，花也成塵。寄語花神。何似當初莫做春。

錦纏道
燕子呢喃，景色乍長春晝。覩園林、萬花如繡。海棠經雨臙脂透。柳展宮眉，翠拂行人首。向郊原踏青，恣歌攜手。醉醺醺、尙尋芳酒。問牧童、遙指孤村道。杏花深處，那裏人家有。

如夢令
鶯嘴啄花紅溜。燕尾點波綠皺。指冷玉笙寒，吹徹小梅春透。依舊。依舊。人與綠楊俱瘦。

眼兒媚

〈七八二〉

楊柳絲絲弄輕柔。煙縷織成愁。海棠未雨，梨花先雪，一半春休。而今往事難重省，歸夢繞秦樓。相思只在，丁香枝上，豆蔻梢頭。

青玉案
一年春事都來幾。早過了、三之二。綠暗紅嫣渾可事。綠楊庭院，暖風簾幕，有箇人憔悴。買花載酒長安市。又爭似、家山見桃李。不枉東風吹客淚，相思難表，夢魂無據，惟有歸來是。

鷓鴣天 春閨
枝上流鶯和淚聞。新啼痕間舊啼痕。一春魚鳥無消息，千里關山勞夢魂。無一語，對芳尊。安排腸斷到黃昏。甫能炙得燈兒了，雨打梨花深閉門。

滿江紅
斗帳高眠，寒窗靜、瀟瀟雨意。南樓近、更移三鼓，漏傳一水。點點不離楊柳外，聲聲只在芭蕉裏。也不管、滴破故鄉心，愁人耳。無似有，遊絲細。聚復散、眞珠碎。六么分

〈七八三〉

付與，別離滋味。破我一牀蝴蝶夢，輸他雙枕鴛鴦睡。向此際、別有好思量，人千里。

沁園春
道過江南，泥牆粉壁，右具在前。述某州某縣，某鄉某里，住何人地，佃何人田。氣象蕭條，生靈憔悴，經略從來未必然。惟何甚，爲官爲己，不把人憐。思量幾許山川。况土地分張又百年。正西蜀巉巖，雲迷鳥道，兩淮清野，日警狼煙。宰相弄權，奸人罔上，誰念干戈未息肩。掌大地，何須經理，萬取千焉。

長相思
去年秋。今年秋。湖上人家樂復憂。西湖依舊流。吳循州。賈循州。十五年前一轉頭。人生放下休。

御街行
霜風漸緊寒侵被。聽孤雁、聲嘹唳。一聲聲送一聲悲，雲淡碧天如水。披衣起。告雁兒略住，聽我些兒事。塔兒南畔城兒裏。第三箇、橋兒外。瀕河西岸小紅樓，門外梧桐彫砌。請教且與，低聲飛過，那裏有、人人無寐。